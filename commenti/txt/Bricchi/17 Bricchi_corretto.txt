Capitolo XVII

Basta spesso una... quel che Dio vuole. Questo è l'ultimo del gruppo di capitoli dedicati a Renzo, e qui sì chiude una prima tappa delle sue avventure. Il protagonista era entrato in scena, nella seconda metà del capitolo XI, camminando verso Milano, si era allontanato fuggiasco dalla città nel capitolo XVI, ed esce ora di scena sempre camminando, in direzione di Bergamo. Nei capitoli XI, XII e XIII Renzo era immerso nella folla, e l'occhio del narratore alternava alle inquadrature collettive momenti di zoom che mettevano a fuoco la singola figura del protagonista. Nel capitolo XIV il numero degli attori in scena si riduceva agli avventori dell'osteria della luna piena, ma ancora una volta Renzo si muoveva su uno sfondo animato, ed entrava in dialogo con svariati personaggi. Il XVI era già un capitolo di fuga, ma ancora percorso, se non dalle parole di Renzo, da quelle di altri, in particolare il mercante e gli sfaccendati dell’osteria di Gorgonzola. Col XVII, l'atmosfera cambia completamente: alla folla si sostituisce la solitudine; al brusio delle voci umane il silenzio della natura; all’intrecciarsi dei dialoghi la fitta trama dei pensieri di Renzo.

La prima parte di questo capitolo racconta una discesa fino all'estremo limite dello scoraggiamento (Renzo, stanco e spaventato, sta per decidere di tornare a riposarsi in un'osteria, luogo che simboleggia, nella sua storia passata, il rilassamento morale); una lenta risalita (l'avvistamento dell'Adda, e la consapevolezza di essere ormai vicino alla meta); l’attraversamento del fiume, rito simbolico del passaggio dal pericolo alla salvezza. Il cammino di Renzo assume così anche il valore di un percorso di redenzione, di una risalita dall’abisso verso la luce della speranza. Nel capitolo XVI il protagonista aveva mostrato di aver imparato, dalla recente avventura, una condotta più prudente nei rapporti umani; in questo l'esperienza negativa finalmente superata diventa occasione di riscatto morale, di rinnovata fiducia nella volontà divina.

Voltò le spalle a... farci assegnamento. La prima e la seconda parte del capitolo sono separate da un confine, quello politico tra lo stato di Milano e la repubblica di Venezia, che Renzo ha appena attraversato. L'aprirsi della nuova vita del protagonista coincide con un mutamento narrativo all'interno del capitolo. Dopo la quiete solenne della notte, si apre un nuovo giorno; al paesaggio naturale si sostituisce gradualmente un nuovo paesaggio urbanizzato; dopo la solitudine ricompaiono presenze umane; dopo il silenzio si intrecciano nuovi dialoghi.


Basta spesso una... prossimo». La prima parte del viaggio di Renzo si è svolta di giorno, dalla mattina del risveglio all’osteria della luna piena (Allo spuntar del giorno, XV, 303) fino all'arrivo a Gorgonzola, un'ora circa prima di sera (XVI, 224). La seconda è tutta notturna, avvolta nel buio: Quantunque, nel momento che usciva di Gorgonzola, scoccassero le ventiquattro (16-17). Nel nuovo paesaggio privo di luce, Renzo cammina e pensa, come gli è già accaduto nel capitolo XI, quando si dirigeva verso Milano, e nel XVI, quando se ne allontanava (vedi nota a XVI, 117-180). Le riflessioni del personaggio sono rese in queste pagine in tre forme successive: prima il discorso indiretto libero (Dunque la sua avventura aveva fatto chiasso..., 6 sgg.), poi il discorso indiretto (Pensava bensì che..., 10 sgg.), infine il discorso diretto, in forma però di soliloquio («Ha detto sei miglia, colui..., 24 sgg.; «Io fare il diavolo!..., 40 sgg.). Dunque «la concitazione toglie il discorso dalle mani del narratore per passarlo gradualmente al personaggio» (Nencioni, LEGGERE PS). Il secondo discorso diretto di Renzo in particolare presenta costruzioni sintattiche tipiche della lingua parlata, che tentano di riprodurre l'andamento spezzato e concitato dei pensieri del protagonista: sono fitte le frasi brevi ed esclamative (Io fare il diavolo! Io amsE butti i signori! 40), spesso
Soltanto nominali (Un fascio di lettere, io!, 40-41). Si noti inoltre, negli esempi appena citati, la collocazione del pronome personale io, all’inizio o alla fine della frase, sempre in posizione di massima enfasi, e sempre opposto all'azione che di volta in volta il personaggio nega di avere compiuto. Il soliloquio di Renzo si trasforma gradualmente in un’arringa di autodifesa, in una risposta ufficiale (a uso del lettore) alle accuse del mercante ascoltate all'osteria di Gorgonzola. Segnale della nuova impostazione del discorso sono le formule di appello all'accusatore, destinatario assente dell'intero discorso (Sappiate [...] sappiate [...] sappiate, 46-51; Sì signore [...] se lo volete sapere, 61-62; Vedete ora, 66-67).

Ma dopo qualche... di giorno chiaro. All’atteggiamento rabbioso e spavaldo di Renzo si sostituiscono sensazioni di ansia crescente, e la descrizione del nuovo stato d’animo é introdotta dalla congiunzione avversativa Ma (70). Il tema della paura era stato sfiorato fin dalle righe iniziali (pieno la fantasia di quelle brutte apprensioni, 22-23), ma si riferiva alla concreta possibilità che Renzo fosse inseguito; ora, liberatosi da quella preoccupazione (La paura d'essere inseguito o scoperto [...] non gli dava ormai più fastidio, 72-74), il personaggio viene assalito da timori più vaghi, ma non meno angoscianti. Il narratore non descrive le sensazioni di Renzo, ma le situazioni che ne sono la causa, e in questo modo il paesaggio, buio e solitario, si carica di presenze sempre più inquietanti: la brezzolina sorda, uguale (77), il mugolio di cani [...] lamentevole insieme e minaccioso (91-93), che si trasforma in abbaiar frettoloso e rabbioso (94). Si noti anche che le presenze paurose sono tutte percepibili non con gli occhi, ma con l'udito, eventualmente col tatto (la brezza). Anche più oltre,
quando compariranno sensazioni visive (deformate, però, dalla distanza: Gli alberi che vedeva in lontananza, 135), rimarranno predominanti, nel terrore di Renzo, quelle uditive (aveva per il suo orecchio un non so che d'odioso, 140-41) e tattili (Sentiva la brezza notturna batter [...] sulla fronte e sulle gote, 143-44). E la percezione visiva tornerà ad occupare un ruolo significativo solo in presenza dell'Adda, quando cioè la tensione e la paura si saranno ormai dileguate (vide l'acqua luccicare e correre, 169-70; vide il vasto piano dell'altra riva, 170-71; guardò giù, 175). Nel mondo manzoniano infatti la vista ha di solito la funzione di fornire ai personaggi una conoscenza razionale e affidabile del mondo (vedi per esempio nota a I, 103-125), mentre gli altri sensi sembrano qui collegarsi non alla sfera del sapere, ma a quella delle emozioni: i segnali che Renzo percepisce con l'udito sono paurosi perché ambigui, meno chiari di quelli trasmessi dagli occhi (Marsciani, LEGGERE PS).

Cammina, cammina... anche all'osteria. Come gli eroi delle favole, Renzo entra in un bosco. Il suo terrore cresce fino a trasformarsi in allucinazione, e le cose sembrano animarsi e agire contro di lui: gli alberi si trasformano in figure orribili (135-36), la brezza si insinua tra i suoi vestiti procurandogli sensazioni spaventose (14347). L'animazione della natura è descritta dalla voce narrante, che si identifica non solo col punto di vista, ma con l'intera gamma delle sensazioni di Renzo.
I] tema del favoloso e del visionario, dei terrori popolari, dei racconti di fatti terribili si insinua anche in altri punti del romanzo: è già comparso nei capitoli ambientati al paese, quando il Griso ha parlato di una vecchia casa abitata, secondo credenze superstiziose dalle streghe (VII, 425-29), e quando Menico e gli abitanti del villaggio dopo il mancato rapimento di Lucia, credono che il diavolo si aggiri nei paraggi (capitoli VIII e XII); comparirà in un'altra notte piena di incubi, quella trascorsa da Lucia nel castello dell’innominato (capitolo XXI); riapparirà infine nei capitoli dedicati alla peste (XXXI e XXXII), percorsi dal motivo della superstizione popolare. L'interesse per questi aspetti oscuri e irrazionali dell'esistenza fu molto vivo negli uomini del Seicento, ma suscitò anche l'interesse del gruppo romantico lombardo vicino a Manzoni, dove nacquero vari studi sulle leggende, le credenze, le superstizioni delle epoche passate (Raimondi 1974). E soprattutto il clima tenebroso evocato in queste pagine serve a conferire al viaggio di Renzo i caratteri di una discesa all'inferno, e a Renzo stesso gli attributi di un eroe romantico, «su cui pesa una maledizione che lo segrega dagli uomini, in seguito alla ribellione suprema» (Baldi 1970), dell'uomo che subisce una difficile prova, e infine, dopo avere toccato il culmine del terrore e dello scoraggiamento, la supera. In effetti Renzo, nella sua avventura milanese, ha ceduto all’attrazione del disordine, e, pur spinto da buone intenzioni, si è lasciato inghiottire dal vortice (XI, 701) degli eventi storici negativi. Dunque il percorso di allontanamento da Milano è anche un percorso di redenzione, che passa attraverso la discesa simbolica fino all'estremo limite dell'angoscia descritta in queste pagine.

Il passaggio dalla ventisettana alla quarantana conferma la tendenza a identificare la voce narrante con l'intera gamma delle sensazioni del protagonista anche dal punto di vista linguistico (Nencioni 1993): le correzioni tendono infatti a rendere la lingua da un lato più semplice e corrente, dunque più vicina ai modi espressivi di Renzo (per esempio: ristette ad origliare diventa si fermò ad ascoltare, 117; affisava di lontano diventa vedeva in lontananza. 135); dall'altro più indefinita, sempre perché la descrizione non sì allontani troppo da quella che potrebbe fare il contadino stesso, con la sua limitata padronanza linguistica (per esempio: non so che d'odioso diventa un non so che d'odioso, 140-41, accentuando la vaghezza).

E stando... in confidenza. La presenza del fiume si annuncia per via uditiva, e per gradi, in un climax di speranza e sollievo: «l'annuncio è dato dal Manzonì con una iterazione di nomenclatura, che si corregge per tappe successive in un crescendo di luminosità e di chiarezza. Dal brontolio sordo, senza precisa fisionomia sonora del rumore [158], che potrebbe essere ancora minaccia [...] a quella limpidità del mormorìo [159], suono benevolo e amico, come la cosa stessa che già lascia trapelare, attraverso un ultimo dubitare e trepidare della speranza, fino al precisarsi della sua origine mormorìo d'acqua corrente [159]» (Debenedetti 1973). L'Adda rappresenta il «ritrovamento, in seno alla natura negativa e infernale, della natura positiva [...] che subito esercita la funzione rassicurante e protettiva [...] esorcizzando tutti i mostri che angosciavano l'eroe» (Baldi 1970). E la svolta positiva della vicenda è confermata dalla successiva comparsa di Bergamo, che prefigura, dopo tanta angoscia, un futuro di serenità. L'immagine della nuova patria è contrassegnata da una serie di rimandi al paese natale, simbolo originario della pace (interrotta da don Rodrigo) e di un rapporto sereno con la natura. Infatti la descrizione di Bergamo in lontananza richiama per alcuni aspetti quella del villaggio a cui Lucia, nel capitolo VII, ha rivolto il suo addio (Baldi 1970): in entrambi i casi la visione è notturna; sia Lucia sia Renzo osservano un paesaggio naturale dove: risaltano case e paesi (Si distinguevano i villaggi, le case, le capanne, VIII, 757-58; vide il vasto piano [...] sparso di paesi, XVII, 170-71); sia il villaggio degli sposi sia Bergamo si presentano infine con una nota di
colore bianco (ville sparse e bianchegganti sul pendio, VIII, 774-75; una gran macchia biancastra, XVII, 172).

Perciò si mise a... caro del dovere. Sì moltiplicano, dopo l’apparizione dell'Adda, i comportamenti positivi di Renzo, che ha ormai ritrovato la padronanza di sé. Il protagonista torna a prendere decisioni con consapevolezza razionale, secondo un procedimento imparato dopo i guai dell'esperienza milanese (vedi nota generale a XVI, 1-242), e sceglie di passare la notte alla capanna sulla base di una serie di riflessioni. Inoltre, dopo la fase di smarrimento e disperazione, ricompare la Provvidenza (203-04), alla quale il Narratore aveva affidato Renzo alla fine del Capitolo precedente (a guida della Provvidenza s'incamminò dalla parte opposta a quella per cui era venuto, 593-95). La stessa parola Provvidenza è destinata a ripresentarsi altre volte nel corso di questo capitolo (400-01; 427; 437; 518). Dunque il viaggio di Renzo in fuga da Milano è posto dal narratore sotto la guida della Provvidenza (che, in tutti i casi qui citati è scritta con la lettera maiuscola, mentre in altre occorrenze nel romanzo
con la minuscola), e questo conferma quanto già sottolineato: che il percorso del personaggio va letto anche come itinerario di purificazione e redenzione, dopo il momento di traviamento che ha coinciso con i tumulti milanesi.

Dal punto di vista linguistico si noti, nel passaggio dalla ventisettana alla quarantana, un caso di adeguamento all'uso fiorentino: divozioni (206-07; 273) sostituisce orazioni.

Ma appena ebbe... prese per quello. Con la sosta alla capanna e la fine degli incubi paurosi, Renzo si sposta da una situazione straordinaria, che lo ha trasformato in un eroe romantico e maledetto, a una situazione di normalità, che gli permette di tornare con la memoria a tutte le figure che popolano il suo mondo interiore: «Renzo esce dall'orrore dei rapporti con l’indecifrabile, non lo infestano più presenze paurose, ambigue, soprannaturali; ormai nella capanna dove ha risolto di passare la notte quelle che ritornano sono figure a contorni definiti, emerse dalla sua vita di ieri, dalla bonaria o comunque non enigmatica abitabilità di quella vita» (Debenedetti 1973). Le immagini che tornano alla mente di Renzo sono, in successione. fra Cristoforo, Lucia, Agnese. Ma, mentre i pensieri rivolti al primo e all'ultima sono riportati dalla voce narrante, in forma di discorso indiretto libero, nulla è detto dei pensieri rivolti a Lucia. La figura retorica della preterizione (che accenna a un tema rinunciando a soffermarvisi) è talvolta impiegata nei Promessi sposi in relazione all'argomento amoroso (per esempio nel capitolo VII, 166-69, si suggerisce, senza affermarlo chiaramente, che Lucia
non fosse in fondo scontenta di aver dovuto acconsentire al matrimonio a sorpresa). Ma si tratta in effetti di un topos già diffuso nei romanzi del Settecento inglese. Per esempio nel Tom Jones di Fielding, un testo molto caro a Manzoni, il narratore rinuncia talvolta a soffermarsi sui sentimenti amorosi, appellandosi alla fantasia del lettore. A proposito di una fanciulla che ha appena saputo di essere amata dal protagonista Fielding dice per esempio: «Quanto al suo presente stato d'animo, io starò alla regola d'Orazio e non tenterò di descriverlo disperando d'esserne capace. I più fra i miei lettori se lo immagineranno per conto proprio; e quei pochi che non ci riuscissero non ne capirebbero il ritratto o almeno negherebbero che sia naturale anche se fosse disegnato bene». Lucia, anche se non sono riassunti i pensieri a lei dedicati, agisce in modo visibile sui ragionamenti di Renzo: l’affidarsi fiducioso alla volontà di Dio é infatti una lezione appresa da lei (oltre che dal padre Cristoforo), e l'affermazione che Dio stesso c'è anche per noi (255) riecheggia da vicino le parole pronunciate dalla promessa sposa nel capitolo III: Il Signore c'è anche per i poveri (81-82).

Il cielo prometteva... e l'afferra. In questo capitolo Renzo si è mosso in un paesaggio non più urbano, ma naturale, passando dalla campagna coltivata (113-14) alla sodaglia (114) alle macchie (127) al bosco (132). E il rapporto tra il protagonista e la natura è stato, in queste pagine, più intenso che altrove. Nonostante questo, all'alba, il personaggio, ansioso di rimettersi in cammino, non guarda il cielo, perché badava alla sua strada (296). Dunque l'alba è descritta, dopo molte pagine sempre orientate secondo l'ottica di Renzo, non solo dalla voce del narratore, ma anche secondo il suo punto di vista. La lingua del quadro contiene vocaboli colti o difficili, come ceruleo (284), termini tecnici, come tagliente (289) e lumeggiando (291), un verbo di ambito pittorico; forme addirittura preziose e arcaiche come il plurale leggieri (290) invece di «leggeri». L'occhio del narratore è riconoscibile dalla particolare attenzione alle indicazioni spaziali (in un canto, 282-83; nel campo immenso, 283-84; giù giù verso l'oriente, 284), la stessa che caratterizza la più estesa e famosa descrizione paesistica del romanzo, quella che apre il capitolo I (vedi nota generale a I, 1-70). Inoltre la presenza dei colori, anomala in un romanzo dove tutto tende a presentarsi in bianco e nero, si limita a tonalità chiare e sfumate (bigio ceruleo, 284; giallo roseo, 285; tra l’azzurro e il bruno, 287), mentre l’unico tono violento è quello della striscia quasi di fuoco (288), una linea che orla le nuvole, dunque una nuova prova della «costanza con cui lo scrittore subordina l'elemento “colore” a quello “linea”» (Altieri Biagi, ETERNO LAVORO). L'occhio del narratore si sposta da occidente a oriente, dalla linea dell’orizzonte a mezzogiorno, e coglie, per ogni tratto di cielo, un carattere o un colore. La descrizione procede in un crescendo di luminosità: da un segnale ancora inquietante (la luna [...] pallida e senza raggio, 282-83) si passa al vivo colore del fuoco (288) e finalmente ai mille colori senza nome (291) che segnano il limite della tavolozza linguistica manzoniana (Nencioni
1993), l'impossibilità, per le parole, di gareggiare ancora con l'immagine. Con la pace (293) del cielo contrasta la fretta del passo di Renzo, resa in un lungo periodo dove si affollano sette verbi al presente indicativo che inseguono il rapido cammino a ritroso del protagonista ansioso di raggiungere ancora il fiume (Passa i campi, passa la sodaglia..., 297 sgg.).

- Adagio, adagio... quel che Dio vuole». Renzo ha fin qui varcato il passaggio dalle tenebre alla luce, e ha raggiunto l’acqua del fiume «chiaro simbolo cristiano di purificazione e di speranza» (Ferrucci 1971). L’attraversamento dell'Adda conferma ora la conclusione della rituale riabilitazione del personaggio, e lo proietta verso una nuova vita. Il traghettamento di Renzo verso la sponda bergamasca richiama il passaggio dalla riva sinistra alla destra dell'Adda di Renzo, Lucia e Agnese dopo la notte degli imbrogli, nel capitolo VIII. In entrambi i casi il passaggio è una fuga (da don Rodrigo prima, dalla giustizia milanese poi). Ma le opposizioni tra i due momenti sono più numerose degli accordi: i tre viaggiatori
traghettavano di notte, il solo Renzo all'alba; l'atteggiamento dei tre era passivo, quello di Renzo attivo (aiuta il barcaiolo a remare); il primo barcaiolo, una creatura di padre Cristoforo, rifiuta il compenso che Renzo gli offre (IX, 6 sgp.), questo accetta la berlinga del passeggiero, e il narratore espone quindi una sua filosofia del quieto vivere certo meno elevata dei sentimenti religiosi dell'altro; infine all'addio di Lucia, lirico e accorato, si sostituisce qui il grido rabbioso di Renzo Sta’ lì, maledetto paese (370), definito però dal narratore proprio con la parola addio (371), la stessa che aveva scandito il corso dei pensieri di Lucia.

Voltò le spalle... c'era un battello». Renzo è di nuovo in cammino, e di nuovo, camminando, riflette. Questa volta però i suoi pensieri sono suscitati direttamente da quanto vede, si collegano alle apparizioni, agli incontri, alle esperienze sensibili del percorso. Dunque le immagini di miseria rattristano Renzo, e gli infondono preoccupazione per il suo futuro. Ma la scena più triste di tutte, quella della famiglia i cui membri sono tutti del color della morte (420), fa scattare nel protagonista un impulso caritatevole: dopo aver dato in elemosina i pochi soldi rimastigli, Renzo si sente meglio, e il corso dei suoi pensieri si sposta verso progetti via via più ottimisti, fino all'immagine festosa di una gita in baroccio (463) con le donne fin sulla riva dell'Adda. Come al solito, i pensieri di Renzo sono espressi con una alternanza di discorso diretto in forma di soliloquio (« Chi sa,- andava meditando..., 397 sgg.), indiretto libero (espressioni del tipo come un pitocco, 408-09, oppure, dirgli, per primo complimento, 409, anche se inserite nel discorso del narratore appartengono chiaramente al linguaggio di Renzo) e indiretto. L'ultimo caso è il più interessante: infatti i pensieri più elementari, sui soldi e sul cibo, sono stati formulati per bocca di Renzo o grazie anche alle sue parole; il narratore stesso interviene invece a spiegare, con parole proprie, lo stato d'animo di Renzo dopo l’elemosina, e le sue riflessioni sulla Provvidenza. Anzi, precisa che tali concetti, nella mente di Renzo, si agitavano con una certa confusione: Questo era, a un di presso, il penstero del giovine; però men chiaro ancora di quello ch'io l'abbia saputo esprimere (442-44). Analoga precisazione era stata quella del capitolo VII, dopo l'addio ai monti di Lucia: Di tal genere, se non tali appunto, erano i pensieri di Lucia (813-14). In entrambi i casi il narratore ha prestato le sue parole ai personaggi illetterati per esprimere pensieri complessi, associazioni mentali difficili da rendere senza una padronanza  del linguaggio impossibile per dei popolani analfabeti. 

Arriva al paese... al buon cugino. Bortolo, come tutti i personaggi dei Promessi sposi, entra in scena quando il lettore è ormai in possesso di notizie sul suo conto sufficienti a inquadrarlo, e a creare un sistema di attese: è stato nominato la prima volta nel capitolo VI, quando Renzo racconta a Lucia e Agnese di essere stato spesso invitato a trasferirsi nel bergamasco (Sapete quante volte Bortolo mio cugino m'ha fatto sollecitare d'andar la a star con lui..., 270 sig.); è tornato nei pensieri di Renzo in fuga, all’inizio del capitolo XVI (Aveva dunque disegnato per suo rifugio quel paese nel territorio di Bergamo, dov'era accasato quel suo cugino Bortolo, se ve ne rammentate, che più volte l'aveva invitato a andar là, 15-18); è apparso in questo capitolo, sempre nei pensieri di Renzo (Bortolo mi voleva bene..., 398 sgg.; aveva il cugino Bortolo, 447). Di Bortolo si conoscono dunque, in anticipo, l'affetto verso Renzo, la disponibilità umana, la buona posizione economica. È tutte le caratteristiche vengono confermate in questa scena. Unica novità: il cognome. I personaggi dei Promessi sposi sono sempre chiamati per nome, sia quelli popolari, sia quelli altolocati (da don Rodrigo a Gertrude). Anzi, l'apparizione del cognome nell'universo degli umili segnala una situazione di pericolo (gli sbirri che svegliano Renzo all'osteria della luna piena lo apostrofano con nome e cognome, XV, 314) oppure un contesto ignoto, un po’ ufficiale, come in questo caso (Renzo, in un ambiente sconosciuto, dove i rapporti non sono di amicizia ma di lavoro cerca il cugino usando il suo cognome, 471). Nome e cognome del cugino si spiegano chiaramente: «Bortolo è adattamento dialettale di Bartolomeo, il santo particolarmente venerato nel bergamasco, e Castagneri è cognome derivato dal nome d’un paese, Castagno, da cui proveniva anche l'Acerbi, il medico di casa Manzoni. Cognome e nome quindi particolarmente adatti per un emigrante di Lecco che ha fatto fortuna nel bergamasco» (Raimondi-Bottoni, 1988).

- Dunque,-... farci assegnamento. I fatti storici narrati da Bortolo erano noti a Manzoni attraverso una cronaca bergamasca di Lorenzo Ghirardelli, Il memorando contagio seguito in Bergamo l'anno 1630, pubblicata nel 1681 (cfr. la nota a XXXIII, 278-340). La politica della repubblica di Venezia di fronte all'incombere della carestia è qui presentata da Bortolo come un modello di accortezza e attenzione al buon governo, in contrasto con il ruolo attribuitogli nella prima tragedia manzoniana, il conte di Carmagnola (1820), dove Venezia era una potenza subdola e spietata. Il capitolo si chiude sul tema della parola baggiano, destinata a ripresentarsi nel romanzo proprio nel capitolo finale, quando la stessa Lucia sarà chiamata dai bergamaschi bella baggiana (567), e Renzo, ormai adattatosi alle abitudini linguistiche locali, apprezzerà il complimento rivolto alla moglie, trascurando il sostantivo. Il piccolo dialogo tra Renzo e Bortolo non soltanto assume la funzione di smorzare il tono, di riportare la narrazione sul piano della quotidianità dopo tante pagine di altissima tensione, ma ripropone anche «una specie di variazione ironica sul valore della parola, la parola dotta di Lorenzo Torre ammirata da Bortolo [...] e la parola popolare dei bergamaschi» (Getto 1964). I capitoli di Renzo, dove tanta parte hanno avuto le parole e la riflessione sul loro potere, positivo e negativo, si chiudono dunque con un esempio minimo della grande casistica su questo tema.
-----------------------------------
ben avere (1): stare tranquillo; a un colpo (6): in una volta sola; a qualunque patto (7-8): a qualunque costo; gli faceva ombra (15-16): lo metteva in ansia; le ventiquattro (17): l’ultima ora del giorno calcolando da un tramonto all'altro; dunque le sei di sera; riuscire (21): arrivare; abbattuto (36): imbattuto.

cabala (57-58): intrigo; quando si sia (63): in qualunque momento; noioso (75): fastidioso.

al tasto (82): a tentoni; impannata (88): tela tesa sulla finestra (al posto del vetro): fessolino (96): fessura, piccola apertura; risolto (99): deciso; partito (109): decisione; sodaglia (114): terreno non dissodato; scope (114): piante di erica.

noia (118): fatica. ansia (Cfr. noioso, 75) coltura (120): coltivazione. marruche (120): arbusti spinosi; ribrezzo (132): orrore, repulsione; durassero fatica (142-43): facessero fatica; lo soverchiasse (149-50): lo vincesse. Era per perdersi affatto (150): stava per lasciarsi completamente andare; antichi spiriti (151-152): facoltà intellettuali e morali; reggesse (152): resistesse, tenesse duro.

in orecchi (159): attento; diramando (174): spezzando i rami per crearsi un passaggio; prunaio (175): bosco e sottobosco fitto di piante spinose e rami; sereno (188): clima limpido e freddo; costrutte (191): costruite; mota (192): fango; disegnò (195): scelse; albergo (195-96): rifugio; rabbattuto (198): accostato; ritorte di rami (200): rami attorcigliati; graticcio (200): telaio, stuoia intessuta; hamac (200): amaca (parola di derivazione spagnola).
divozioni (206-07): preghiere; temperare (215): mitigare; aveva che dire (226): aveva conti in sospeso; nette (228): libere, pulite; pretta (233): pura; caso (235): attenzione, considerazione.

in grazia (244): come ringraziamento; un pezzo (256): a lungo; attaccar sonno (258-59): prendere sonno; a segno (259): al punto, undici tocchi (270-71): le cinque del mattino; stropicciò (277): sfregò.
Bigio ceruleo (284): grigio cielo; lumeggiando (291): illuminando; contr'acqua (303): contro corrente; radendo (303): costeggiando; per la più corta (304): per la via più breve.


ombrosa (324): sospettosa, coceva (326): tormentava; all’ingrosso (331-32): in grande quantità; per minuto (332): nei dettagli; berlinga (347): moneta d'argento; sproprio (348): privazione; gabellieri  (362): ufficiali del dazio; esploratori (363): spie; soggetto (366): obbligato.

rigiri (381): giri di parole; penuria (388-89): scarsezza, carestia; terre (390): paesi; far bene (397-98): lavorare, sistemarmi; pitocco (409): pezzente; aritmetica (412): abilità di calcolo.

confidenza (434): fiducia; in secco (440): nel bisogno, senza mezzi; furia
(452): fervore: alzan la cresta (454): avanzano maggiori richieste.

ordigni (478): macchine; hai fatto capitale di me (487): hai contato su di me; disviare il negozio (490): danneggiare l'azienda: factotum (493): colui che fa tutto, braccio destro; aspo (501): il cilindro di legno su cui, filando, si avvolge la matassa. 

fa il diavolo affatto (503): si è scatenato; gli lascia la briglia sul collo (504): gli lascia la briglia sciolta, non interviene a fermarlo; fa’ conto di me (515): conta su di me; Dio m'ha dato del bene (515-16): Dio mi ha dato benessere, prosperità economica; minutamente (523): nei dettagli; some
(526): misure di capacità (la soma era pari a circa 130 chili); nunzio (539): ambasciatore; staia (542): altra misura di capacità, pari, a Venezia, a 83 litri.

Di cuor largo (547-48): generoso; baggiani (554): babbei, sempliciotti; succiasti (562): prenderti (cfr. X. 206): a tutto pasto (563): continuamente; impicciato (576): nei guai.
