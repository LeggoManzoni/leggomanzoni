Capitolo XII

Era quello... sicura. La prima parte del capitolo ricostruisce i fatti precedenti
l'ingresso di Renzo a Milano, e disegna così lo scenario storico in cui il
protagonista si introduce. La digressione si colloca nello spazio di tempo necessario a Renzo per coprire il tratto di strada tra il convento dei cappuccini (Intanto
che [Renzo] s'incammina, noi racconteremo..., XI, 703-04) e il punto centrale
del tumulto (A questo punto eran le cose, quando Renzo [...] veniva avanti per
il borgo di porta orientale..., XII, 335-37). Allo stesso modo era stata introdotta
la digressione sulla vita di fra Cristoforo, che occupava, nel capitolo IV, il tempo
ideale del cammino del frate dal convento alla casa di Lucia (IV, 578-79).
Dunque nella prima sezione del capitolo XII Renzo è assente, nella seconda sarà
presente.
Con l’analisi storico-economica contenuta in queste pagine il tema della carestia, 
anticipato in molti accenni distribuiti nei capitoli precedenti, trova il suo
spazio e il suo sviluppo, e si prepara a interferire da vicino con le vicende dei
protagonisti. Già nel capitolo II la presentazione di Renzo accennava allo scemare 
del lavoro, alla scarsezza delle annate e ai segnali della carestia (63-65);
alla carestia si richiamavano l'episodio di fra Galdino nel capitolo III (445-47)
e quello successivo dell'entrata in scena di fra Cristoforo nel capitolo IV, con la
descrizione di un paesaggio umano segnato dalla povertà; su di essa cadeva la
conversazione dei convitati di don Rodrigo nel capitolo V e l'attenzione dell'autore 
nelle pagine dedicate alla tavola di Tonio nel capitolo VI (403-09); sulla
carestia ritornavano il quadro della sera del villaggio nel capitolo VII (640-45)
e il discorso della monaca di Monza nel capitolo XI (320-211); e finalmente con
l'ingresso di Renzo a Milano, nel capitolo XI, l'attenzione del narratore si raccoglie 
su questo tema, che sta per occupare da protagonista un gruppo di episodi.
Il grande avvenimento in cui il protagonista si inserisce è l'assalto al forno delle
grucce. Questa è una delle due azioni di massa narrate nel romanzo, insieme all'assedio 
della casa del vicario di provvisione descritta nel capitolo successivo,
che presenta con questa numerosi punti di contatto (vedi la nota generale a
XIII, 1-150)).

A questo punto... cattivo punto. Nella seconda parte del capitolo il lettore vede ciò che sfila davanti agli occhi di Renzo, ascolta le voci che lui sente, si muove lungo la strada che lui percorre. Non solo, ma l'opinione del narratore sulla vicenda è solidale con quella di Renzo, anzi, la ricalca esplicitamente. IL contadino, di fronte allo scempio del forno delle grucce, pensa infatti: se concian così tutti i forni, dove voglion fare il pane? (406-07); e poco più oltre il narratore ribadisce il medesimo concetto, sottolineando da un lato che si tratta di una di quelle sottigliezze metafisiche, che una moltitudine non ci arriva (443-45), dall'altro che a Renzo in fatti quel pensiero gli era venuto (448-49).
La voce narrante, nella prima parte del capitolo, aveva descritto la massa soprattutto in inquadrature collettive, prive di sonoro. Tocca invece a Renzo registrare non più dall'esterno, ma dall'interno, le voci e i comportamenti del popolo. Il passaggio dalla panoramica al dettaglio, dall'immagine d’insieme alle sue singole componenti coincide dunque in gran parte col passaggio dalla prospettiva del narratore a quella del personaggio. A riprova di un punto di osservazione più ravvicinato, compare alla fine del capitolo una suddivisione della folla in correnti, ciascuna introdotta dalla ripetizione del pronome soggetto chi (chi si maravigliava, chi sagrava, chi rideva..., 504).

Era quello... suo cuore. La prosa ragionativa del narratore si sviluppa 
in tre fasi: descrizione del fatto (la carestia); 
cause reali che lo hanno determinato; cause
supposte dal popolo. In questo modo ragioni 
storiche e ragioni fantastiche si fronteggiano, 
consentendo al lettore un confronto e un 
giudizio. La voce narrante si riserva a
sua volta il potere di giudizio, e lo
esercita con interventi diretti (supposizioni 
che non stanno né in cielo, né
in terra, 39; tutti i provvedimenti di
questo mondo, per quanto siano gagliardi, 
non hanno virtù di..., 61-62);
e con l’uso sapiente dell’aggettivazione, 
che insinua dubbi e problemi accanto alle 
certezze della massa (Gl’incettatori di grano, 
reali o immaginari, 40-41).
La guerra di cui abbiam fatto menzione
(11) è quella per la successione del
ducato di Mantova (V, 414-27). La
ricostruzione storica manzoniana si
fonda su testi storici ampiamente
utilizzati in tutto il romanzo, in particolare: 
le Historiae Patriae di Giuseppe Ripamonti 
(già citate dal Manzoni stesso in apertura 
del capitolo IX) e il Raguaglio di 
Alessandro Tadino (Milano, 1628). Gli
scritti di valentuomini (34) sono
quelli degli illuministi Cesare Beccaria 
(Elementi di economia pubblica, 1804) e 
Pietro Verri (Riflessioni sulle
leggi vincolanti principalmente nel commercio 
de’ grani, 1797); e dell’economista Melchiorre 
Gioia (Sul commercio de’ commestibili e caro 
prezzo del vitto, 1802).

Nell'assenza... imbestialì. Continua la ricostruzione
dei fatti, punteggiata dagli interventi della 
voce narrante. Si realizza in questo modo un 
equilibrio tra rappresentazione e giudizio, tra
scatenamento degli eventi e razionalizzazione 
che su di essi opera il narratore. Convivono 
infatti due piani, l'enunciazione di un fatto o
di una opinione dei personaggi (per esempio: 
Ferrer pensa che un suo ordine basti a garantire 
il giusto prezzo del pane); e l'intervento
«a parte» del narratore (l'opinione
di Ferrer è sbagliata). L'uno e l'altro piano 
si fondono nella prosa manzoniana, e nasce la frase: 
pensò, e qui fu lo sbaglio, che un suo ordine
potesse bastare a produrla (76-77).
Un'altra tecnica che serve per mettere a 
confronto i fatti con il giudizio del narratore 
è quella della pluridiscorsività. Nelle stesse 
parole echeggiano cioè sia l'opinione di
un personaggio (o, in questo caso,
della massa) sia quella del narratore. 
Il lungo periodo che esprime,
in forma di discorso indiretto libero, 
l'opinione di Ferrer sulla condizione 
dei fornai (Ma Antonio Ferrer [...] e che 
intanto tirassero ancora avanti, 112-18) è un 
buon esempio di parola bivoca, in cui si 
riflettono cioè due voci, quella di Ferrer e
quella del narratore, che presenta
con ironia il pensiero del personaggio, 
e suggerisce implicitamente che si tratta di 
opinioni sciocche e dannose.
Sia don Gonzalo sia Antonio Ferrer
sono comparsi per un attimo sulla
scena del romanzo nel capitolo III,
come firmatari della grida che l'Azzecca-garbugli 
ha letto a Renzo (255-57). Don Gonzalo, 
nato negli ultimi anni del Cinquecento e morto 
nel 1635, fu soldato valoroso, 
quindi governatore di Milano e capo 
dell'assedio contro Casale (vedi 
capitolo XXVII). Antonio Ferrer fu
gran cancelliere dello stato di Milano 
dal 1619 al 1634, e assunse la cittadinanza 
milanese in seguito al matrimonio con la marchesa 
Lucia Casati.

La sera avanti... discorsi. La folla è talvolta massa indistinta, 
corpo unico di pensieri e movimenti (rabbia 
comune, 144; pensiero comune, 14445). 
Ogni opinione e azione della massa è in 
questo caso descritta come generata da
una sola volontà e propagata per le
membra di un unico, immenso corpo. Soggetto 
dei periodi è allora un singolare collettivo 
(moltitudine, 66 e 86; popolo, 98-99), oppure 
si sceglie la forma impersonale, come la
più adatta a rendere l'idea di una
collettività indistinta (si vedano per
esempio i verbi impersonali che
aprono i tre periodi coordinati alle
righe 47-49; Si diceva; s'indicava; si
parlava). In altri casi chiarito il quadro 
delle ragioni storiche, l’attenzione del 
narratore si appunta sulla folla più 
da vicino, e la massa indistinta comincia 
a rivelare le sue componenti. In primo luogo 
il verbo brulicavano (143), che rimanda a
uno sciame di insetti, e la similitudine 
come gocciole sparse sullo stesso
pendio (147) suggeriscono immagini dove, 
nella massa, sono riconoscibili, anche se 
non individualizzate, le singole unità. E, 
poco più oltre, si introduce una prima 
distinzione all’interno della folla: alcuni
più di sangue freddo (150). Nel seguito 
della pagina compaiono poi altre distinzioni: 
all’interno dei crocchi (159) si riconoscono 
figure non individuali, ma appartenenti a
gruppi umani o sociali (fanciulli,
donne [...] operai, poveri, 159-60).
Appena oltre si cominciano a stagliare 
uno (161), questo (162), quest'altro (163). 
Dunque la descrizione manzoniana delle 
masse si serve di due modalità: una strategia 
collettiva, che si riferisce alla folla 
come a un corpo unico e indistinto; e
una strategia distributiva, attenta alle 
correnti interne al gruppo, al
frammentarsi dell'insieme in parti,
fazioni, partiti. Anche se le due
strategie si alternano nella pagina
manzoniana, il passaggio dalla prima 
alla seconda si verifica soprattutto quando 
la massa balza in primo piano, e lo 
sguardo del narratore si concentra più 
da vicino su di essa.

Non mancava... si grida. Primo episodio del furore
della folla: l'assalto al garzone del
forno.
Oltre che in alcuni capitoli del romanzo, 
Manzoni ha scritto pagine dove la folla è 
protagonista anche in un saggio storico 
avviato nella seconda metà degli anni Sessanta 
dell’Ottocento e rimasto incompiuto,
La Rivoluzione francese del 1789 e la
rivoluzione italiana del 1859. Osservazioni 
comparative. Il confronto tra i capitoli XII 
e XIII dei Promessi sposi e questo scritto 
mostra che alcuni motivi e tecniche descrittive 
impiegati nel romanzo tornano, a distanza 
di anni, nel saggio storico. Per
esempio l’attenzione alla spinta
che incanala la rabbia popolare
contro un oggetto preciso trova
spazio sia nel romanzo (Non mancava altro 
che un'occasione, una spinta, un avviamento 
qualunque, per ridurre le parole a fatti, 
167-68), sia nel saggio (la folla inclinata 
a tumultuare, ma ancora indecisa, e come 
aspettando che fossero date le mosse, 
capitolo VI).
Continua, in questo episodio, l’alternanza 
tra la considerazione della folla come 
corpo unico (cento voci insieme, 174-75; 
Molte mani [...] a un tempo, 182) e 
l'emergere di singoli individui (dice uno, 
176; dice il primo, 185-86) o di raggruppamenti 
(Coloro a cui non era toccato nulla, 188-89;
i conquistatori, 196; coloro che avevan
fatto disegno sopra un disordine più co'
fiocchi, 198-99). La suddivisione cardine 
che comincia a emergere, e che sarà definita 
con precisione nel capitolo XIII (vedi nota a 
179-227) è quella tra buoni e cattivi, tra 
uomini pacifici e fomentatori di disordine, 
che aizzano la violenza e l’arbitrio.

Nella strada... Ah canaglia!. Secondo episodio: l'assalto
al forno. La scena è claustrofobica:
il capitano e i suoi alabardieri sono 
pressati contro la porta del forno;
la massa è a sua volta spinta all'indietro, 
e schiene, petti, gomiti, pance, 
calcagni, si schiacciano in uno
spaventoso impasto di corpi. La voce 
narrante non rinuncia a sottolineare 
questo aspetto: Al capitano, cominciava a 
mancargli il respiro (233-34); quelli che si
trovavano in mezzo, avrebbero pagato 
qualcosa a essere altrove (243-45). Il
senso di ansia e costrizione dell’uomo 
pressato da una moltitudine era una 
sensazione familiare a Manzoni, sofferente
di agorafobia, un disturbo nervoso
che provoca, appunto, terrore dei
luoghi affollati. Non è dunque arbitrario 
supporre, dietro questa descrizione, 
esperienze o paure di origine autobiografica.
La strada chiamata la Corsia de’ Servi
(200) è oggi il corso Vittorio Emanuele. 
L'espressione milanese prestin di scans, 
citata in nota dall'autore, significa in 
effetti forno degli Scanzi, dal nome 
di antichi proprietari, che l’autore 
confonde col milanese scansc, gruccia 
appunto. Il capitano di giustizia (212) è il 
magistrato che amministrava la giustizia
penale nel ducato di Milano. Al
tempo della storia, la carica apparteneva 
a Giambattista Visconti.
Da un punto di vista linguistico, si noti
la presenza di due anacoluti, uno nel 
discorso del narratore, uno nelle parole del
capitano di giustizia. Entrambi i casi erano 
diversi nella ventisettana, dove era 
assente il fenomeno dell'anacoluto. Infatti
Al capitano, cominciava a mancargli il respiro
(233-34) era, nella prima edizione, Il capitano 
cominciava a patire un po’ d'affanno; Pane, 
ne avrete (260) era Avrete pane. Analoghe 
correzioni si registrano più oltre. A
Renzo in fatti quel pensiero gli era venuto
(448-49) suonava nella ventisettana, A
Renzo in fatti quel pensiero era venuto; questa
è una di quelle sottigliezze metafisiche, che una
moltitudine non ci arriva (44345) era questa
è una di quelle sottigliezze metafisiche che non
vengono nelle menti d'una moltitudine. 
L'inserimento di costruzioni più vicine alla
lingua parlata e lontane dalla letterarietà
è infatti frequente nel passaggio 
all'edizione definitiva del romanzo, non solo 
nei discorsi diretti dei personaggi, ma anche
nelle zone riservate alla voce del narratore. 
E in particolare le forme di anacoluto,
come registra Sabatini (ETERNO LAVORO) 
subiscono, nell'edizione del 1840, un 
significativo aumento numerico, testimoniato
anche dalle numerose forme inserite in
questo capitolo.

Questa rapida... gatti. L'assalto al forno prevede
un primo momento in cui la moltitudine 
attacca, e un secondo momento in cui i 
fornai, asserragliati all’interno 
assieme al capitano di giustizia, passano 
a loro volta all’offensiva, lanciando 
pietre contro gli assalitori. Lo scarto tra 
i due momenti è segnato dal primo sasso
che raggiunge il capitano di giustizia, 
e lo spinge a interrompere il
suo discorso falso e cerimonioso
(267-70). Dunque un oggetto, il
sasso, comunica al capitano le reali
intenzioni della folla, mentre le parole 
del capitano stesso offrivano al
popolo soltanto bugie. Un segno
naturale, che comunica verità, interrompe 
i segni verbali delle parole, che 
comunicano menzogna.
La definizione protuberanza sinistra
della profondità metafisica (269-70) 
riprende, ridicolizzandole, le teorie
del medico tedesco Franz Gall
(1758-1828), secondo il quale era
possibile localizzare le facoltà della
mente in precisi punti del cranio.
Per esempio, la profondità metafisica 
avrebbe avuto sede nella protuberanza 
sinistra della fronte. 

La vista... sicura. L'azione della folla, qui come 
nelle pagine precedenti, è descritta 
con verbi al presente storico,
che rendono il rapidissimo incalzare 
degli eventi. Per esempio: Qualcheduno 
[...] corre al banco, butta giù
la serratura, agguanta le ciotole, piglia
a manate, intasca, ed esce (301-03).
Un altro strumento linguistico
adatto a suggerire concitazione e
succedersi ininterrotto di azioni è il
raddoppiamento: aspetta, aspetta
(308). La stessa formula è già stata
impiegata nelle pagine precedenti:
Serra, serra (211); presto presto (271);
Ora, ora (290). Un'altra costruzione
impiegata per descrivere il caos è il
cumulo di sostantivi, che suggerisce
l'idea di una calca densa e confusa
(uomini, donne, fanciulli, spinte, 
rispinte, urli, e un bianco polverio, 313-
14). Si noti infine l’ellissi del verbo,
che colloca in primo piano il soggetto 
dell’azione: Di fuori, una calca (315-106).
Alla fine dell'episodio del forno
delle grucce, la prospettiva si allarga 
alla situazione dell'intera città,
con un procedimento che ricorda
quello cinematografico della panoramica, 
una sorta di volo della macchina 
da presa su un campo molto ampio.

A questo punto... la porta. Fino ad ora la voce della
folla non è stata registrata dal narratore, 
e la colonna sonora della
scena era un boato indistinto,
piuttosto che parole e frasi con un
senso compiuto. Il lettore sa che un
piccol numero di vocaboli era il materiale 
di tanti discorsi (165-66), ma non
ha udito i discorsi; ed è stato informato 
che le parole Pane! e aprite! erano le 
sole distinguibili tra gli urli (257). 
Ora per la prima volta nel capitolo,
attraverso l'orecchio di Renzo, il ronzio 
confuso (340) diviene linguaggio 
comprensibile e il lettore ascolta la voce 
di alcuni popolani. Attraverso i discorsi 
diretti il pensiero della folla si ramifica
in sfumature più complesse della distinzione 
tra buoni e cattivi ricavabile dai 
comportamenti individuali: ci sono un 
ottimista e un pessimista, un 
prudente, che pensa solo a salvare la pelle, 
e un arrabbiato che fantastica vendette 
contro i signori. Intanto Renzo ha raggiunto 
l’ingresso del forno, e il tumulto è andato 
scemando. 
Il vicario di provvisione, che nel 
romanzo resta senza nome, era Lodovico 
Melzi d’Eril (1594-1649). La
sua casa si trovava in via santa Maria 
Segreta, presso l’attuale via Dante, 
dunque tra il duomo e piazza Cordusio. 
Il Consiglio de’ decurioni  (380) era 
composto di 60 membri a vita; venne 
sciolto nel 1796, quando i francesi 
entrarono a Milano. 

Questa poi... tumultuoso. La voce narrante segue il
cammino di Renzo, che a sua volta
segue un uomo che ha scelto come
guida. Il montanaro si trova davanti
la gran mole (421) del duomo, e raggiunge 
quindi il centro della piazza. Questo 
breve tragitto è illustrato, 
nell'edizione quarantana, da
due vignette del pittore prospettico
Federico Moja, affiancato al Gonin
per le vedute documentarie della
Milano seicentesca. Entrambi i disegni 
sono stati eseguiti secondo indicazioni 
molto dettagliate dell’autore, che 
desiderava vedere abbinate, nelle 
immagini, la precisione topografica 
e l'analisi psicologica degli umori 
della folla. Ecco le istruzioni del 
Manzoni per ciascuna delle due vignette: 
La parte del Duomo che prima della recente 
demolizione di case si presentava a 
chi arrivasse dalla Corsia dei Servi. 
Gente sparsa, tutta incamminata verso la 
piazza, e alcuni cogli attrezzi nominati nel 
testo. Dinanzi Renzo, che s'è fermato a 
contemplare il Duomo, quello che porta in 
ispalla un fascio d'asse spezzate e di 
schegge. Piazza del Duomo, con veduta della 
facciata, dal punto che parrà meglio 
all'artista. Falò nel mezzo della piazza: 
gente all'intorno, un altro con un mozzicone
di pala ecc. la fiamma si ridesta ecc.
Renzo spettatore, nella parte esteriore del
circolo.
Piazza Cordusio (455, dal latino curia 
ducis, corte del duca) esiste ancora 
oggi a Milano, ed è collegata
alla piazza del duomo dalle attuali
via Orefici e via Mercanti.

Questo, dalla... cattivo punto. Dopo i molti interventi intesi 
a distinguere l'opinione della
folla dalla reale situazione storica, a
puntualizzare il significato degli
eventi, a sottolineare l'insensatezza
dell’azione collettiva, il narratore
sembra qui concedersi uno spazio
di divagazione con la storia della
statua di Andrea Biffi. Ma, in effetti, 
la piccola digressione suggerisce
una chiave di lettura dell'intera vicenda. 
Quella della statua è, in primo luogo, 
un’altra storia di furori collettivi, 
che proietta nel futuro la possibilità 
di tumulti simili a quello che si sta 
verificando nel romanzo, e sembra 
suggerire, con amara ironia, che tali 
eventi si ripetono ciclicamente. Inoltre 
il viso accigliato di Filippo II, e la 
sua definizione della folla come 
marmaglia (482) esprimono una lettura 
negativa della violenza popolare che 
il narratore sembra condividere (l’identico 
sostantivo marmaglia ricompare poche 
righe più oltre proprio nel discorso 
del narratore, 496); nello stesso 
tempo tale opinione è attribuita a 
un personaggio a sua volta negativo, 
esponente di un assolutismo 
monarchico che Manzoni giudicava 
severamente. Il gioco ironico di 
affidare a un personaggio disapprovato 
un'opinione condivisa suggerisce 
dunque che il narratore assume 
una posizione intermedia, lontana 
sia dal dispotismo dell'autorità, 
sia dalla violenza delle rivendicazioni 
popolari (Baldi 1985). La strada di 
Pescheria vecchia (473) corrisponde 
a un tratto dell’attuale via
Mercanti, mentre esiste ancora a
Milano la piazza Mercanti. L'edifizio
chiamato allora il collegio de’ dottori
(476-77) è il palazzo dei Giureconsulti, 
tuttora affacciato su via Mercanti. 
E invece scomparsa, nella Milano 
di oggi, la via de' fustagnai (497).
La statua di Filippo II, opera dello
scultore milanese Andrea Biffi vissuto 
tra il XVI e il XVII secolo, è
oggi sostituita da un effigie ottocentesca 
di sant'Ambrogio. Le alterne fortune 
della statua si spiegano in base a 
ragioni politiche: con la discesa di 
Napoleone a Milano Filippo II, simbolo 
dell'assolutismo imperiale, si trasforma nel 
tirannicida Marco Bruto, emblema della
libertà repubblicana; dopo il ritorno 
degli austriaci Marco Bruto viene a 
sua volta distrutto come inopportuno 
simbolo di ribellione.

----------------------------------

provvisioni (2): provviste; difetto (3):
mancanza; sprovveduta (5): impreparata; 
contrarietà (8): avversità, mancato 
favore; gravezze ( 17): tasse; 
mentovare (22): menzionare, nominare; 
repentina esacerbazione (25): improvviso 
aggravarsi; rincaro (31): aumento dei 
prezzi; incettatori (40-41): coloro che 
accumulano per rivendere a prezzo 
maggiorato; abbominio (46): oggetto di 
odio e disprezzo.
derrate (59): merci; ricusasse (60): 
rifiutasse; gagliardi (62): vigorosi; 
moggio (81): misura di capacità
corrispondente a circa un ettolitro e
mezzo; fede di battesimo:
documento parrocchiale che attestava 
l'avvenuto battesimo. 
sofferto (88): tollerato; per celia
(88): per gioco, per scherzo; Intridere 
(92): impastare la farina con acqua e 
lievito; dimenare (92): impastare; violenta 
(94): non naturale, non giusta; affacchinarsi 
(95-96): lavorare come facchini; scalmanarsi 
(96): affannarsi; iscapitarci (96-97): perderci; 
punto punto (99): se appena; redenzione (103): 
scampo; allegava (119): produceva, avanzava.
riverenze (136): inchini; preamboli
(136): premesse; sospensioni (136-37): 
reticenze; tergiversazioni (137):
espedienti per guadagnar tempo; 
conoscenti (145): che si conoscevano
tra loro; crocchi (1435-46); gruppetti;
senza essersi dati l’intesa (146): senza
essersi messi d'accordo; a sorte
(160): come capitava.
salterello (173): piccola carica di polvere 
da sparo; stratta (178): strattone;
cigne (181): cinghie; canovaccio
(183): tela; mala parata (193): brutta
situazione; a denti secchi (195): a
bocca asciutta; tuttavia (201): tuttora;
eteroclite (203): irregolari, strane.
abbaruffato (207): scomposto, 
disordinato; forieri (210): avanguardie;
appuntellano (213): mettono puntelli, 
sostegni; alabardieri (216): soldati
armati di asta; luogo (217): spazio;
postarsi (220): collocarsi; ammontati
(225-26): ammassati.
profondità metafisica (270): facoltà
ragionativa; in canna (273): in gola. 
bocca (306): apertura; burattello
(312): setaccio per la farina; ausiliari
(322-23): aiutanti; gli pizzicavan le
mani (5332-33): avevano voglia.
a un di presso (341-42): pressappoco;
impostura (344): inganno; merlotti
(368): ingenui, sciocchi; facendo l’indiano 
(371): facendo finta di niente;
annona (383): vitto.
stia (392): gabbia per i polli; vecce
(393): legumi di cui si cibano gli animali; 
loglio (393): pianta che infesta il 
grano; di libbra (396): del peso di
una libbra; frullone (409): setaccio;
gramola (410): strumento per impastare, 
formato da una stanga mossa da un 
argano; paniera (410): cesto;
canto (424): angolo.
sbracia (4936-37): ravviva muovendo
le braci; alla prima (440): immediatamente; 
risicar (468): rischiare;
insaccò (496): si incuneò; sagrava
(504): bestemmiava; rattenere (507):
trattenersi; ristagno (508): interruzione 
del movimento; titubazione (508):
esitazione; dare il sacco (3511-12): 
saccheggiare; concerto (512): accordo.
