Capitolo IX

L'urtar che fece... fare a me. Si apre con il capitolo IX un secondo momento nella
struttura del romanzo: all'ambiente circoscritto del paese si sostituisce un più vasto
e mutevole paesaggio geografico (Monza per Lucia e Agnese, Milano per
Renzo, le cui vicende saranno narrate a partire al capitolo XI); i protagonisti
della storia non occupano più la scena riuniti, ma separatamente e le loro avventure 
procedono su binari distinti. Tale biforcazione continuerà Sino all'epilogo, 
quando, superati gli ostacoli al matrimonio, si concluderanno le peripezie
dei due promessi. Renzo e Lucia divengono dunque titolari, a partire da questo
capitolo, ciascuno di una propria vicenda narrativa, che prevede avventure, 
incontri, atmosfere diversi: la protagonista femminile sarà suo malgrado coinvolta
nelle complesse trame di potenti e corrotti, in una storia dalle tinte cupe (di intrigo 
tenebroso si parla già in apertura del capitolo IX, 20); il personaggio maschile è destinato 
a un movimentato itinerario che prevede fughe, spostamenti e
incontri avventurosi, capaci di segnare anche un percorso di maturazione interiore. 
Si può dunque affermare, con Raimondi (1990), che «Al tracciato femminile corrisponde [...] 
una sorta di racconto nero; da quello maschile scaturisce
un romanzo picaresco, con i tratti di una biografia, di una coscienza pubblica
in formazione».    
L'ingresso di Agnese e Lucia nel nuovo ambiente e marcato da una sene di congedi 
(da fra Cristoforo, ancora nel capitolo VIII; dal barcaiolo; da Renzo), e da
un affollarsi di nuovi personaggi che, con ruoli anche di semplice comparsa, popolano 
la scena. Dopo il conduttore del baroccio si fa dunque avanti il padre
guardiano, mentre un accenno fuggevole è riservato alla fattoressa del convento
(146-51). Tali attori «generici» acquistano rilievo caratteriale per cenni più o
meno rapidi, ma sufficienti a delineare un percorso discendente che, dalla candida 
generosità del barocciaio (che, come già i barcaiolo, rifiuta ogni compenso), 
attraverso l'arguzia del padre guardiano (bonaria, ma lontana dall’ascetica
severità di fra Cristoforo), culmina nella pettegola curiosità della fattoressa. 
Il passaggio graduale da tratti psicologici positivi ad altri non completamente tali prepara l'apparizione della monaca di Monza, grandiosa figura negativa. Analogamente, la mestizia dei tre protagonisti, che costituisce un saldo legame contenutistico tra la seconda parte del capitolo precedente e l'avvio di questo, anticipa la tristezza del paesaggio morale in cui il romanzo sta per avventurarsi.

Entrarono... accordarlo. Entrati il padre guardiano, Lucia e Agnese nel parlatorio del convento, la narrazione si organizza per un breve tratto secondo il punto di vista di Lucia, che cerca con gli occhi la signora, non la scorge, segue quindi i movimenti di Agnese e del padre guardiano, e individua finalmente, dietro le grate, una monaca ritta (167-68). Prende poi avvio la descrizione fisica del nuovo personaggio, per voce del narratore e secondo la sua ottica. Il ritratto della monaca
Precede l'esposizione della sua storia, e la prepara (l'aspetto annuncia ciò che il testo seguente sarà chiamato a confermare), accendendo la curiosità del lettore. Analogo ordine era stato seguito nel capitolo IV, quando l'illustrazione dei tratti fisici di fra Cristoforo aveva anticipato il racconto del suo passato, mentre storia personale e aspetto del cardinale Federigo Borromeo saranno disposti, nei capitoli XXII e XXIII, in successione inversa.
Esaurita la presentazione, si innesca un dialogo a quattro voci: quella autorevole, a tratti irata o sprezzante, della signora; quella bonaria, ma avvezza alla diplomazia, del padre guardiano; quella popolare e disinvolta di Agnese; quella esitante, però capace di una esposizione semplice e corretta, di Lucia.
Si apre quindi la digressione dedicata alla storia della monaca di Monza, destinata
a occupare la seconda parte del capitolo IX e l'intero capitolo X. Il passaggio tra i
due capitoli corrisponde a una svolta nella vicenda della protagonista,
poiché la prima parte della storia è dedicata all'infanzia e alle circostanze che
forzarono la monacazione, e vede la fanciulla combattere contro al volere dei 
genitori. Chiusosi il capitolo IX con la rassegnazione della protagonista, la narrazione 
proseguirà con le tappe del compiersi del suo destino, e, quindi, con le vicende 
seguite all’assunzione del velo.


L'urtar che fece... di ricerca. Il capitolo VIII si era chiuso
con il procedere della barca in direzione della riva destra dell'Adda;
compiutosi il viaggio nello spazio
bianco che separa i due capitoli,
l'apertura del IX si collega strettamente 
alla chiusa del precedente,
grazie alla ripresa di termini significativi (barca; riva/proda; Lucia).
Come il capitolo VIII non ha descritto lo svolgersi 
fisico della traversata in barca, 
lasciando invece spazio ai pensieri di Lucia, così si
tacciono anche le circostanze del
viaggio notturno (15). Ma, tra l'annuncio della 
partenza e quello dell’arrivo si insinua la voce del 
narratore, che attua qui un procedimento ricorrente 
nel romanzo, cioè si pone in rapporto dialettico con 
l'anonimo (vedi al capitolo XXIV
l’approfondimento, La voce dell'anonimo), del quale, 
di volta in volta, aggiusta il tiro, colma le lacune, 
tace le informazioni in eccesso. In
questo caso Manzoni, messa in ridicolo la prudente 
circospezione del pover'uomo (26-27), riconosce in Monza il paese 
dove i tre fuggiaschi sono diretti, confrontando, secondo
un procedimento di induzione logica, i dati in suo possesso. 
Il metodo induttivo, che procede da una
serie di dati particolari per giungere a conclusioni generali, è quello
teorizzato da Manzoni stesso nel Discorso sopra alcuni punti della stona
longobardica in Italia, nato in margine alla composizione dell’Adelchi e
pubblicato per la prima volta nel
1822. Qui, a proposito delle lacune;
inevitabili nell’informazione dello
storiografo, si annota: Ma ve pure
un'arte di sorprendere con certezza le rivelazioni più importanti sfuggite allo
scrittore che non aveva intenzione di 
dare una notizia, di estendere con induzioni fondate alcune poche cognizioni
positive. L'applicazione del metodo
induttivo è però descritta nel romanzo con una ironia che nasce
dalla sproporzione tra la solennità
del linguaggio (vasto tesoro dell’induzioni erudite, 34-35; congetture molto
fondate, 37; ai dotti, 40) e la modestia
del risultato ottenuto. Infine, la
voce narrante sembra assumere su
di sé gli stessi limiti già derisi nell’anonimo, quando decide di tacere il
nome della famiglia.

I nostri...  sulla soglia. 
Renzo, Lucia e Agnese sono
qui chiamati viaggiatori (42), come
già in VIII, 738, mentre in conclusione 
dello stesso capitolo VIII
compariva il sinonimo pellegrini
(814): l'insistenza sulla nuova condizione 
contribuisce a enfatizzare
l'ingresso in una diversa zona del
romanzo, il passaggio dall’ambiente 
chiuso del paese alla avventurosa
mobilità di spazi ben più aperti.
Da un punto di vista linguistico, lacrimae
(73) sostituisce lagrime della ventisettana,
realizzando un passaggio dalla forma foneticamente 
lombarda alla corrispondente fiorentina. Forte forte 
(74) rimpiazza a sua volta fortissimamente della ventisettana.
La rinuncia a un superlativo a vantaggio
della ripetizione dell'aggettivo positivo è
frequente nell'edizione definitiva del romanzo 
(Altieri Biagi, ETERNO LAVORO), e si
verifica anche più oltre in questo stesso
capitolo, dove gli occhi nerissimi della monaca diventano 
neri neri (180). Tale scelta,
oltre ad avvicinarsi maggiormente all'uso
della lingua parlata (il superlativo assume
Facilmente un tono un po' solenne)
Consente un prolungamento del suono della
parola che si presta, nel caso di forte forte, a restituire
la situazione emotivamente intensa in cui si trova Renzo al 
momento dell'addio alle donne. 

- Oh! fra... fare a me. Dopo l’esordio narrativo del
capitolo, si riaprono spazi per il discorso 
diretto dei personaggi, con
le parole del padre guardiano prima e del 
barocciaio poi. L'uno e l’altro assolvono 
al compito di preparare l'ingresso in scena della 
monaca di Monza, che la voce narrante aveva già 
definito, per mezzo di una perifrasi, persona 
appartenente a una famiglia, come pare, molto potente
(20-21), e che i due personaggi
chiamano, con epiteto capace di
isolarne la qualità caratterizzante,
la signora (105; 116). Al nome proprio si preferisce 
dunque un giro di parole nel primo caso, una 
antonomasia nel secondo. L'autore va così
creando un clima di suspense che
differisce di continuo la presentazione effettiva 
del personaggio, e rinuncia, nei cenni che precedono la
sua comparsa, a proferirne il nome
proprio, parola di per sé priva di
connotazioni, preferendone altre
capaci di anticipare tratti significativi. 
Le parole del barocciaio, fornendo informazioni 
sulla famiglia e il potere della monaca, anticipano
il momento in cui la stessa voce
d’autore assumerà il compito di
presentare il personaggio, con ampiezza, 
linguaggio e profondità di
indagine ben diversi. Secondo un
procedimento costante nella scrittura manzoniana, 
la comparsa di un personaggio importante è così
preceduta da accenni che ne inquadrano la figura 
secondo punti di vista limitati e individuali, che 
solo in un secondo momento la voce
dell'autore interverrà a puntualizzare, ampliare, rettificare.
Il discorso del conducente del carro 
è un esempio di sintassi popolare e colloquiale, 
dal ritmo rapido e spezzato. Vi si addensano 
ripetizioni (è una monaca; ma non è una monaca [...] 
Non è che sia la badessa [...];
la chiamano la signora, per dire [...] la
chiama con quel nome perché dicono,
116-23); affermazioni in veste pomposa, 
ma in realtà ovvie (per questo
la chiamano la signora, per dire ch'è
una gran signora, 121-22); espressioni popolari 
o proverbiali (della costola d’Adamo, 119, per indicare
l'appartenenza a famiglia di antica
nobiltà; far alto e basso nel monastero,
128; sicure come sull'altare, 132-533);
forme dialettali (quel buon religioso
lì, 131).

Entrarono... sue maniere. Il ritratto della monaca risulta 
da un elenco di tratti (i componenti dell’abito, i lineamenti),
da una somma di dati parziali ripresi in primissimo 
piano, incorniciati però da due inquadrature a figura
intera: l’accenno iniziale alla bellezza sbattuta, 
sfiorita e, direi quasi, scomposta (170), e quello finale al vestire
(201) nel suo insieme. Secondo un
percorso dello sguardo che procede dall’alto verso il basso, la voce
narrante si sofferma sul velo, la
benda che cinge la fronte, la benda
che incornicia il viso e scende sotto
il mento, il saio; una successiva inquadratura, dedicata non più alla
cornice degli abiti ma al viso, scende 
dalla fronte ai sopraccigli, agli
occhi, alle gote, alle labbra, alla
grandezza ben formata della persona
(198). Con procedimento alternato
si passa dunque dalla bellezza alle
vesti, poi al viso, infine ancora alle
vesti. Il ritratto, se si esclude il roseo
sbiadito (195) delle labbra, è in
bianco e nero (come già quelli di
don Abbondio e di fra Cristoforo, e
come sarà quello dell’innominato),
ma, a differenza degli altri, prevede, 
piuttosto che tonalità sfumate,
contrasti tra i due estremi coloristici: 
«Nero di velo e biancore di lini,
nero di saio e candore di pelle; nero 
d’occhi tempestosi, su gote pallidissime e 
estenuate», parafrasa Ferrucci (1971). 
Su contrappunti e contrasti è d'altro lato fondato 
l'intero quadro (si pensi per esempio
agli occhi della signora, che ora si
fissano in viso alle persone ora si
nascondono; ora esprimono affetto
ora odio; ora sembrano nascondere
disinteresse ora preoccupazione).
Segnali linguistici di tali costanti
antitesi sono l’uso della congiunzione 
avversativa ma (177; 194),
della disgiuntiva o (199; 206), delle
forme correlative (talora [...] talora
(181-82), chi [...] chi (188-89).
L'aggettivazione, come accade nei
momenti di maggiore impegno stilistico 
della voce narrante, è fitta, e
distribuita secondo sapienti variazioni: 
compaiono aggettivi singoli
(dolorosa, 179; superba, 182), coppie, 
non sinonimiche ma complementari (inveterato e 
compresso, 186-87; immobili e fissi, 188), terne 
(subitanei, vivi, pieni d'espressione e di mistero, 
197-98). Oltre che nella scelta
e disposizione degli aggettivi, tutù
capaci di suggerire un giudizio morale, 
la voce del narratore risalta
negli interventi finalizzati a graduare 
l'espressività degli aggettivi stessi: 
direi quasi, scomposta (170); un
non so che di minaccioso e di feroce (187),
Un certo abbandono (199); una certa cura 
secolaresca (204). La descrizione fisica 
dei personaggi, in particolare di quelli femminili, 
appartiene alla tradizione del romanzo 
settecentesco, e annovera numerosi precedenti 
notissimi a Manzoni nei testi di Walter Scott.
Il ritratto della monaca di Monza presenta 
tuttavia punti di particolare coincidenza 
con il romanzo La réligieuse (La monaca) 
dell'illuminista francese Denis Diderot, 
composto nella seconda metà del Settecento, 
e sicuramente attivo sulla fantasia dell'autore 
per la creazione dei capitoli IX e X (vedi 
l'approfondimento Suggestioni letterarie per 
il personaggio di Gertrude). Tratti fisici 
della monaca manzoniana, come il contrasto 
tra il pallore e il nero dell'abito, o la vita 
sottile, rimandano per esempio ai complimenti rivolti
alla novizia di Diderot: «...com'è
bella, come il velo nero fa risaltare
il candore della sua carnagione [...}
come l'abito dà rilievo alla sua vita
sottile». La superiora del convento
di Arpajon, nel quale la réligieuse
sarà accolta, ricorda invece, nell’abito
e negli atteggiamenti, i caratteristici 
contrasti del personaggio manzoniano: 
«nel suo abbigliamento c'è sempre qualcosa 
di stonato [...] gli occhi [...] sono pieni di 
fuoco e svagati. [...]. Il suo viso scomposto 
rivela l'incoerenza del suo
animo e l’incostanza del suo carattere» 
(per altri confronti tra i due
personaggi vedi nota a X, 666-706).

Era essa... avvenne dopo. La monaca viene definita
ritta vicino alla grata (215-160), con
ripetizione dello stesso aggettivo
già impiegato al momento della sua
prima apparizione (una monaca ritta, 
167-68). Qui è possibile scorgere
un'eco dantesca, poiché una figura
grandiosa di dannato, Farinata degli 
Uberti, che condivide con il personaggio 
manzoniano orgoglio e
dignità non comuni, anche nel peccato, 
è presentato, nel X canto dell'Inferno 
(v. 32), con analoga formula: Vedi là 
Farinata che s'è dritto.
La mimesi, o riproduzione della
lingua parlata, si realizza, nel discorso 
diretto di ciascuno dei quattro 
personaggi, a un differente livello: 
da un massimo di caratteristiche 
dell’oralità nelle parole di Agnese 
(incapace di gestire la successione 
degli argomenti, che si accavallano allontanandosi 
dal tema principale), al linguaggio semplice
ma controllato di Lucia, alla lingua
studiata e un po’ altisonante del padre 
guardiano. In una zona intermedia si 
colloca il discorso della monaca, che si esprime 
con scioltezza, ma senza pompa. Proprio entro 
le sue parole si colloca però
una delle figure retoriche più largamente 
utilizzate dagli scrittori
per riprodurre, entro la lingua
scritta, le movenze del parlato: l'anacoluto,
cioè una costruzione sintattica irregolare. 
La signora afferma infatti: Lei sa che noi altre 
monache, ci piace di sentir le storie per minuto (242-43).
La ventisettana recitava invece: Lei sa che
noi altre monache siamo vaghe d'intendere le
storie per minuto. Dunque l'anacoluto si introduce 
nell'ultima edizione del romanzo,
e risponde all'esigenza manzoniana di
una imitazione più precisa della lingua
parlata, oltre che di una maggior concisione
e naturalezza della frase. Si noti infine
il passaggio dalla voce enigma della ventisettana 
a enimma (241-42) della quarantana, forma meno 
letteraria, anche se perduta, a vantaggio 
dell'altra, nell'italiano di oggi. Il termine 
enimma compare due sole volte nell'arco dell'intero 
romanzo manzoniano, sempre in questo capitolo:
la seconda occorrenza (punizione minacciata
in enimma, 709) è anch'essa frutto di
una sostituzione operata sulla ventisettana, 
dove era scritto punizione minacciata in
nube.

Era essa... fatale. La prima parte della storia
di Gertrude narra di una predestinazione 
della quale la protagonista
non è dapprima in grado di valutare 
l’entità e le conseguenze, e,
quindi, del graduale risvegliarsi della 
sua libera volontà: destinata alla
monacazione ancor prima di nascere, 
la bambina cresce tra le lusinghe 
dei parenti che le presentano come desiderabile 
uno stato che in realtà si preparano ad 
imporle; il confronto con le compagne di collegio
(413 sgg.) spingerà quindi Gertrude a paragonare
il proprio destino al loro, e a preferirlo. 
Infine, con una serie di quattro verbi che 
esprimono il volere disposti in progressione 
ascendente, Manzoni descriverà la presa di 
coscienza della ragazza: che lo poteva, pur
che l'avesse voluto, che lo vorrebbe, che 
lo voleva; e lo voleva in fatti (481-482).
La situazione del risvegliarsi graduale di
una nuova consapevolezza descritta in questa 
pagina ricorda i versi del primo coro della 
tragedia manzoniana Adelchi, dove il volgo 
delle popolazioni latine, già oppresse e 
incapaci di reazione, repente si desta;/intende 
l'orecchio, solleva la testa/percosso da novo crescente
romor.
Segnale primario del destino della
fanciulla era stata, secondo l’intenzione 
del padre (376 sgg.), la scelta
del nome (una santa Gertrude, vissuta 
nel secolo XIII, era figlia di un
re d'Ungheria). Il personaggio di
Gertrude si ispira da vicino a una figura 
storica, la nobile spagnola Maria 
Anna de Leyva, la cui storia era
nota a Manzoni attraverso l’opera
di un autore seicentesco, Giuseppe
Ripamonti (vedi l’approfondimento 
Fonti storiche per il personaggio di
Gertrude). La scelta manzoniana di
un nome diverso da quello della figura 
storica cui si ispirava è spiegata 
dal fatto che il Ripamonti taceva
il nome di battesimo della monaca,
e l’autore, al momento della prima
ideazione del personaggio, non conosceva 
altre fonti documentarie:
Dovendolo inventare [il nome], ho creduto 
bene applicarle quel d’una santa
regina e monaca, quasi anche col nome
la predestinassero al convento, scrisse
Manzoni in una lettera all'amico
Cesare Cantù.

A sei anni... sua importanza. La pausa nella vicenda romanzesca 
rappresentata dalla vita
di Gertrude offre l'esempio di una
estesa porzione di testo controllata
dalla sola voce del narratore (minimi 
gli spazi riservati al discorsi diretti 
dei personaggi), che si cimenta in 
un esercizio di prosa storico-
saggistica fondata sulla costante
compresenza di esposizione dei fatti 
e riflessione sul loro significato. Il
potere di giudizio esercitato dal
narratore si fa spazio nel racconto
secondo modalità diverse, dalla
semplice scelta di singoli termini
carichi di significato (tormentarsi a
tormentarli, 369-70; infelice, 370-71,
riferito a Gertrude), fino a inserti
più estesi, per esempio quello sull’estraneità 
di alcune monache al disegno del principe 
(441-55). Tale periodo costituisce un esempio del
saldo dominio razionale che la voce 
narrante esercita su strutture
sintattiche anche complesse. Non
mancano infatti, nelle sezioni narrative 
dei Promessi sposi, casi di prosa 
ipotattica, cioè ricca di subordinate, 
dove però la chiarezza dell'insieme 
è garantita dall’accorto impiego dei 
procedimenti della giustapposizione 
e del parallelismo (Herczeg, ETERNO LAVORO). 
Nel caso in esame il lungo periodo poggia
per esempio sulla simmetria delle
quattro proposizioni principali, sottolineata 
dalla ripetizione del soggetto parte (446; 447; 448); 
inoltre delle quattro principali, due sole
reggono una breve frase dipendente (quanto 
vi fosse di cattivo, 447-48; per non fare scandoli 
inutili, 449). Si noti anche la similitudine tra il
lavorio del cervello della fanciulla e
un alveare (469-71). Poiché Manzoni fa, 
nel suo romanzo, un uso limitato di similitudini 
e metafore, riservandole comunque alle zone
diegetiche, cioè gestite dalla voce
narrante, la comparsa del paragone
testimonia l’importanza attribuita
dall'autore alla qualità persuasiva
della prosa di questi capitoli.

Essa la chiamava... nel chiostro.
L'analisi manzoniana interrompe 
qui l'esposizione dei fatti
esteriori per concentrarsi sui percorsi 
della mente di Gertrude, ormai consapevole 
della propria ripugnanza ad accettare il destino 
impostole dalla famiglia. Il segno distintivo 
del personaggio, quella contraddittorietà che 
già emergeva dalla descrizione fisica, ritorna qui
nei comportamenti variabilissimi
dell’educanda, distribuiti nei periodi grazie 
alla quadruplice ripetizione dell’avverbio 
talvolta (496; 497; 500; 503), che separa e mette in 
contraddizione tra loro i diversi atteggiamenti.
Si noti, nella frase sopraffatta da terrori confusi, 
e compresa da una confusa idea di doveri (533-34) 
la disposizione incrociata, a chiasmo, 
dell'aggettivo, che nel primo caso segue,
nel secondo precede il nome.
«Confuso», già apparso in queste
pagine sempre a proposito dei pensieri 
di Gertrude (519), è un aggettivo molto 
caro a Manzoni, che spesso lo inserisce 
nell'edizione definitiva al posto di scelte 
diverse della ventisettana. Tale tendenza
non a variare, ma a ripetere i termini è 
coerente con la scelta dell’autore di 
limitare il proprio vocabolario a parole 
il più largamente comprensibili a un vasto 
numero di parlanti italiani, affidando 
l'efficacia del suo stile alla sapienza nella
combinazione del lessico, non alla
sua estensione. Dunque «confuso»,
aggettivo non letterario e diffuso
nelle parlate dell’intera penisola,
viene spesso adottato per rendere
sensazioni complesse, sia nell’ambito 
delle percezioni fisiche sia in
quello delle reazioni psicologiche
(Altieri Biagi, ETERNO LAVORO).

Era legge... torto. Con la decisione di Gertrude 
di scrivere al padre compare la
terza lettera di questo capitolo, dopo 
quella di fra Cristoforo recapitata 
al padre guardiano (83) e quella
di risposta che il padre guardiano
si appresta a scrivere a Cristoforo
(336-37). Altre lettere saranno 
quelle di Gertrude al paggio, responsabile 
del precipitare della situazione (672-75), 
e, in chiusura di capitolo, al padre, 
per dichiarare rassegnazione e ubbidienza. Di
questo fitto intreccio epistolare
Manzoni non riporta un rigo, limitandosi 
a informare di volta in volta
i lettori del contenuto delle singole
missive. Tale scelta implica, come
ha rilevato Getto (1971), il rifiuto
dell'uso, frequente nei romanzi seicenteschi, 
di inserire ampie digressioni 
epistolari, nonché della moda
settecentesca del romanzo epistolare 
(vedi anche in proposito al capi
tolo XXVII, l’approfondimento Le
lettere nei «Promessi sposi»). Inoltre,
poiché La réligieuse di Diderot, una
tra le fonti dell’ispirazione manzoniana 
(vedi nota a 157-214), è concepito come 
una lunga lettera scritta dalla protagonista 
stessa, la presa di distanza da tali modelli 
va intesa come una netta rivendicazione del
potere, che la voce narrante si assume, di 
ordinare, interpretare e giudicare i 
fatti narrati, procedimento
impossibile ad applicarsi quando
sia dato spazio solo alla viva voce
dei personaggi.

Tali sensazioni... pericoloso. La clausura di Gertrude
nella casa paterna, e il suo imprigionamento 
dopo la colpa, ripetono una situazione già 
vissuta da Suzanne Simonin, la protagonista del
romanzo di Diderot, che, dopo
aver rifiutato una prima volta di
prendere i voti, viene riaccolta nella 
casa dei genitori, ma isolata in
una stanza e privata di ogni contatto 
col resto della famiglia e con l’esterno. 
Così Suzanne descrive l’inizio del suo 
isolamento: «Entrai nella mia nuova prigione 
dove trascorsi sei mesi e inutilmente sollecitai la
grazia di parlarle [alla madre], di
vedere mio padre, o di scrivere loro. Mi 
portavano da mangiare, mi
servivano. Un domestico mi accompagnava 
alla messa nei giorni di festa, poi mi
rinchiudeva di nuovo».
Dal punto di vista linguistico la forma
fiorentina gastigo (681; 686; 753), con consonante 
velare sonora, sostituisce il castigo
(con velare sorda) della ventisettana. Tale
uso della consonante sonora al posto della 
sorda viene sistematicamente applicato
da Manzoni, ma non é passato all'italiano
di oggi, a differenza di quanto accade per
molte delle scelte linguistiche dei Promessi
sposi, che sono entrate nell'uso quotidiano 
della lingua novecentesca. Analogo criterio 
di immissione di elementi fiorentini
spiega la sostituzione dell'avverbio tosto
della ventisettana (poco usato in Toscana)
con subito (682).

Il primo... accordarlo. L'analisi dei sentimenti di
Gertrude nell’arco dell'intero capitolo 
ha impegnato la voce narrante
a costruire strutture in crescendo,
capaci di seguire passo passo il progressivo 
emergere dei tumulti interiori del personaggio. 
Un primo momento della maturazione della
ragazza aveva visto il passaggio dall'accettazione 
inconsapevole di un futuro avvertito come 
inevitabile al sorgere di desideri diversi, 
e quindi  alla repulsione per il destino 
fino a poco prima mai messo in discussione. 
La scrittura manzoniana aveva quindi indagato i 
meccanismi della decisione di ribellarsi al 
volere del padre, il timore e quindi la certezza
del castigo, e il sorgere del nuovo 
interesse per il paggio. Il capitolo 
culmina infine nella descrizione 
del tumulto di sentimenti che spingono 
Gertrude ad accettare con lucidità di 
giudizio il destino prima avversato. 
Si evidenzia in questo percorso come il nucleo
della riflessione manzoniana
sia costituito dal problema della volontà,
troppo debole nella protagonista per consentirle
di opporsi ai condizionamenti del tempo e della
famiglia. Il male che proviene dalla storia, nell'
ottica morale manzoniana, può dunque e deve essere
combattuto, non essendo sufficienti le limitazioni
esterne a determinare senza appello le scelte degli
individui. È significativo in questo senso 
l'accostamento, proposto tra gli altri da Vigorelli
(VITA E PROCESSO) e Colombo (ibidem), tra la vicenda 
di Gertrude e la Storia della colonna infame, serrata
analisi tesa a rintracciare, nel disordine e 
nell'oscurità dei tempi storici, spiragli di 
libera decisione per l'uomo. Dunque le riflessioni della 
Colonna infame sono ben applicabili anche 
alla vicenda della monaca di Monza: Se, in un 
complesso di fatti atroci dell'uomo contro 
l'uomo, crediamo di vedere un effetto de' tempi e 
delle circostanze, proviamo, insieme con l'orrore
e la compassion medesima, uno scoraggiamento, 
una specie di disperazione. [...]. Ma quando, nel 
guardare più attentamente a que' fatti, ci si 
scopre un'ingiustizia che poteva esser
veduta da quelli stessi che la commettevano [...]
è un sollievo pensare che, se non seppero quello 
che facevano, fu per non volerlo sapere, fu per 
quell'ignoranza che l'uomo assume e perde a suo 
piacere, e non è una scusa, ma una colpa.  

------------------------------------------

proda (1): costa; scosse (1): riscosse;
allontanò bruscamente dalle sue 
fantasticherie; sdrucciolare (9): 
scivolare; avviluppate (20): implicate, 
intricate: riscontro (33): confronto.

velar l'occhio (57): socchiudere gli occhi;
penuria (59): povertà; contingenti
bisogni (60-61): eventuali necessità;
allogate (65): sistemate convenientemente; 
Addussero (67): portarono come 
argomenti a sostegno della loro opinione; 
impicciate (76): incapaci di 
destreggiarsi.
indegnazione (90-91): indignazione;
v'abbia provvedute (101): abbia 
provveduto a voi; discoste (105): staccate.
badessa (117): la superiora preposta a un 
monastero; priora (118): amministratrice di
un convento, carica inferiore a quella di 
badessa; le riesce anche di spuntarlo (130): 
riesce a mantenervi fede; si licenziò (45): 
si congedò; fattoressa (146): la donna che 
si occupa delle faccende domestiche del 
convento; distrigarsi (150): liberarsi. 
sbattuta (170): affaticata; soggolo
(176): la benda che fascia il collo e
forma quindi una sorta di ampio colletto.
reso mancante (194): indebolito, 
alterato; estenuazione (194): tormento; 
subitanei (197): improvvisi; repentine
(200): fulminee, inattese; negletto 
(202): trascurato; attillata (203): 
fasciata; cura secolaresca (204): attenzione
mondana; non facevano specie (209): non
impressionavano; avvezzo (212): abituato;
ne' voti (217): nei fori della grata. 
particolarmente (227): in dettaglio;
in enimma (241-12): in modo misterioso; 
per minuto (243): nei particolari; 
imbrogliata (209): messa in difficoltà, 
imbarazzata.
ben avviato (280-281): che ha un 
lavoro che rende; attestare (285):
testimoniare; lasciare in secco (295): 
lasciare nei guai; mi discorreva (298-
99): era fidanzato con me; faccia
(304): figura: compitezza (312): buona 
educazione formale; attesa la (320): 
considerando la.
far capitale (326): approfittare; 
conversa (330): fanciulla in attesa di
prendere i voti; concerti (333): accordi;
ragguaglio (337): informazione; apparato 
(345): messa in scena, addobbo.
incidentemente (390): occasionalmente, 
come per caso; trascorreva a qualche 
atto (392): si lasciava andare a qualche
atto; riprendendola di (397): rimproverandola
per; star sopra di te (401-402):
dominarti.
finezze (424): gentilezze; monache
faccendiere (420): monache che si
occupavano dell'amministrazione del
convento insieme alla madre badessa.
lo teneva (490): lo considerava.
impreveduto (511): imprevisto; 
Cognizione (547-48): consapevolezza.
disgusto (587): delusione, rancore:
fallo (589): colpa; portandosi (590):
comportandosi.
previdenze (607-08): previsioni; anatema 
(614): maledizione, avrebbe avuto di 
grazia (654): avrebbe considerato una 
fortuna.
cipiglio (679): espressione corrucciata; 
coonestare la licenza (694): giustificare
l'allontanamento; incomodata (696): 
indisposta; cagione (700): causa. 
apprensione (716-17): timore; infestar 
(726): tormentare; divezzarsene (733): 
liberarsene.
scemare (748): indebolire; fantastica (749):
irreale, frutto della fantasia; stuccata
(762): infastidita. 