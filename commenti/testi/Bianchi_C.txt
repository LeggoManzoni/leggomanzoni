1.	L’Historia, ecc. Com’è noto, e come è detto in questa stessa introduzione, il M. immagina d'aver trovato nel manoscritto di un anonimo scrittore del secolo XVII la storia delle vicende di due giovani fidanzati campagnoli, e d’aver cominciato a copiarla per poi darla alle stampe. Si tratta, naturalmente, d’un’invenzione, e il manoscritto non esiste se non nella mente dell’Autore; ma vedi con quanta abilità il M. abbia saputo imitare la lingua e lo stile di quel secolo,
pieni di immagini contorte e bislacche.
2.	gl’illustri Campioni, ecc.: sono gli storici; i quali, dice l’anonimo per bocca del M., si occupano soltanto dei personaggi illustri e delle loro azioni gloriose, e trascurano le persone d’umile condizione.
3.	Oricalchi: bronzi, cioè trombe. — gente meccaniche: genti d’umile condizione, operai, o lavoratori, come oggi si direbbe. Tale è l’antico significato della parola 'meccanico' che il M. userà anche in altra occasione (IV, 24). — schietta e genuinamente: cioè, schiettamente e genuinamente, con abbreviazione comune negli antichi e tornata di moda nel Seicento.
5. climi: paesi. — l’amparo: dominio, protezione: è uno spagnolismo. — l'Heroe, ecc.: è il governatore di Milano, al quale il buon secentista vuol dare un po' d’incenso: e lo paragona alla luna, perchè, come questa riflette la luce del sole, così il governatore si adorna della gloria del suo re; tuttavia, perchè non s’abbia a credere che
questa gloria subisca delle interruzioni, la luna è immaginata come non mai calante; arzigogolo veramente degno dello stile di quell’età. — altra causale, ecc. Intendi: se il governo spagnolo in Italia è quel che si può immaginare di più giusto, la causa delle malvagità che sotto di esso si compiono non si può ricercare che nelle arti diaboliche. — con occhij d’Argo, ecc. È noto che, secondo la mitologia, Argo aveva cento occhi e Briareo cento mani. — per li pubblici emolumenti: per il pubblico bene.
6.	con rendersi tributari delle Parche: morendo. Le Parche, com’è noto, eran tre dee che presiedevano alla vita dell’uomo, e la troncavano nel giorno stabilito dal fato.
7.	non essere i nomi, ecc. I nomi sono qualità o attribuzioni estrinseche delle cose, e anche se si cambiano o si tacciono, le cose rimangono quelle che eran prima.
8.	graffiato: pieno di cancellature.
9.	della lingua: della lingua italiana. — che richiedono bensì un po’ di rettorica, ecc. Medita queste parole. Oggi è di moda scagliarsi contro la così detta rettorica, senza distinguere quella fine e di buon gusto, che è necessaria a ogni opera d’arte, con quella vieta o sguaiata, che sciupa ogni cosa. E coloro stessi che sbraitano di più, sono spesso retori della più bell’acqua. Dell’uso di questa buona retorica, che in fondo non è che arte, ci dà un mirabile esempio il M. in tutto il suo romanzo.
10.	solecismi: sgrammaticature. — il proprio carattere: il carattere particolare. — in questo paese: cioè, in Italia; in altri paesi, per esempio in Spagna e ancor più in Francia, la letteratura era in un periodo di splendore; e anche in Italia, fuor di Lombardia, si ebbero scrittori di prim’ordine, tra i quali basterà citare Galileo.
11.	rimanersi: ci aspetteremmo; 'rimanere' o 'rimanersene'. — non essendosi presentatoalcuna obiezion ragionevole: ci aspetteremmo 'non essendosi presentata'; e poiché, nella la ediz. del ’27, era scritto 'non essendosi presentato alcun perchè ragionevole', vien fatto di pensare che il M., correggendo 'perchè' in 'obiezione' si sia dimenticato di correggere anche il participio. Altri, ricorrendo a esempi classici e anche tratti dal libro stesso del M., ha creduto di poter giustificare 'presentato'; ma è più probabile che si tratti di una svista. Il M. fu spesso correttore distratto e cadde più d’una volta in errori anche più evidenti di questo. Si veda, per esempio, quel che abbiamo det
to nella nota a XXVII, 2. — con un'ingenuità, ecc. Non ti sfugga la malizia di quest’espressione: se, nella sua modestia, il M. non dà che poca importanza al suo libro, altrettanto poca è per conseguenza l’ingenuità con la quale egli ne esprime l’origine; che è quanto dire che tutta la storia di tale origine non è che un’invenzione.
12.	prestargli : 'prestare ad essi', secondo la grammatica dell’uso. — ci siam messi a frugar nelle memorie, ecc. Questa, invece, non è un’invenzione. Il M. fece veramente studi profondi e accurati sugli avvenimenti e sui personaggi del tempo nel quale mise la scena del suo racconto.
13.	contingenti: eventuali.
14.	non dico risolvon le questioni, ecc. Non è facile risolvere in poche parole una questione, quando specialmente sia così grave e complessa come quella della lingua; ma sempre si può spostarla e metterla su una base più giusta,
così da render possibile trattarla con frutto. Così sembra da intendersi questo passo non facile. — mettendo.... alle mani: più comune: 'mettendo alle prese'.
15.	venivano a fare un libro. Neanche questa è un’invenzione. Il M. studiò a fondo la questione della lingua, si può dire per tutta la sua lunga vita; e già prima di scrivere il romanzo aveva cominciato a scrivere
un libro su tale argomento, che poi lasciò interrotto; ma, come è noto, riprese poi, nella vecchiezza, a occuparsene di proposito.

1. Quel ramo, ecc. È la prima delle tante descrizioni del romanzo, precisa e minuziosa anche nei più piccoli particolari, com’è abitudine dell’autore: forse anche troppo, come sembrò a qualche critico. Ma qui si trattava di descrivere e quasi di metter sott’occhio al lettore lo sfondo sul quale appariranno e si moveranno i personaggi principali del racconto, come sulla scena di un teatro. Si tenga anche presente che un particolare affetto a que’ luoghi nutriva il M., che nei pressi di Lecco, al Galeotto, trascorse (son sue parole) 'gran parte dell’infanzia e della puerizia, e le vacanze autunnali della prima giovinezza. — a
seconda dello, ecc. : meglio; 'secondo lo sporgersi e il rientrare di quelli': che 'a seconda' non è, in tale accezione, di buona lingua, e altrove fu dall’autore corretto nell’ediz. del ’40 (cfr. §3: 'secondo l’ossatura de’ due monti'). Ma è noto che sulle prime pagine del romanzo la correzione fu meno precisa e accurata che altrove. — costiera: è, secondo i classici, una spiaggia in pendio, frastagliata e interrotta da seni e golfi. — l’Adda rincomincia. L’Adda, entrando nel lago da nord, perde il suo nome: lo riacquista al ponte di Lecco, lo perde di nuovo dopo Lecco formando il lago di Garlate, e lo riprende ancora al termine di esso, per conservarlo sino alla foce.
2. tre grossi torrenti: il Gerenzone, il Galdone e il Bione. — di su le mura. Nella la ediz. diceva: 'dai bastioni'; ed era forse più proprio.
3. si rompe: nota la proprietà e l’evidenza di questo verbo. — campi e vigne, sparse di terre: cioè: 'campi e vigne, interrotti e quasi costellati da borghi e villaggi'; ma già il Pistelli notava che 'sparse', riferito soltanto a 'vigne', non è esatto. Aggiungiamo che 'terre', nell’antico significato di città o luoghi abitati, non è chiaro; e neppure 'ville' nel senso di villaggi
4. che s’incammina, ecc. La profezia s’è avverata: oggi Lecco è davvero una città, ricca di commerci e d’industrie. — era anche un castello: era, cioè, fortificato. — aveva.... l’onore, ecc. Ecco un primo esempio di quell’ironia manzoniana, spesso mite e serena, talvolta, nella sua apparente bonarietà, fiera come un sarcasmo, che s’affaccia di continuo nelle pagine del romanzo. Qui sarebbe stato diffìcile, anche con parole grosse, di mostrare maggior disprezzo verso gli stranieri dominatori d’Italia.
5.	donde, alzando lo sguardo, ecc. La descrizione diviene più vivace, e acquista un non so che di poetico. L’occhio ammira il variare del paesaggio, visto dall’alto, e si allieta dello spettacolo sempre nuovo che gli si offre: spettacolo di monti, di piani, di acque, che variamente si atteggia via via che l’immaginario viaggiatore percorre il suo cammino.
6.	degradando: nella 1a edizione: 'digradando'; e stava bene.
7.	al di sopra: meglio: 'di sopra'.
8.	Per una di queste stradicciole, ecc. Nel silenzio e nella quiete di quella sera fa la sua apparizione don Abbondio, che per certi rispetti è forse il personaggio più inquieto di tutto il romanzo. Le sue angustie e le sue paure cominciano subito nelle prime pagine, e hanno termine soltanto nelle ultime; ma in questo primo momento egli è veramente tranquillo, e se non è capace di gustare profondamente la divina pace che lo circonda, la sente in sè. Nota con quanta arte il M. sa dar la sensazione della sua tranquillità: quel 'bel bello', che dice la lentezza del suo passeggiare, quel dir l’ufizio camminando, quell’interrompersi per mandare da parte i ciottoli del sentiero, quel guardare distrattamente gli scherzi di luce del sole al tramonto, ci mostrano il pover’uomo in uno stato di squisito benessere; e già traspare in esso quel non so che di comico, che si rivelerà poi sempre in ogni suo atto. — del giorno 7 novembre dell’anno 1628. La data, scritta così per esteso, ha qui un non so che di burlescamente solenne: segna infatti il principio delle disgrazie di don Abbondio; il nome del quale, che a noi sembra inseparabile dal personaggio, era ed è comune nel territorio di Lecco; a sant’Abbondio è intitolata la cattedrale di quella città. — curato: secondo l’uso toscano e fiorentino, sarebbe più giusto 'parroco'; 'curato' è chi coadiuva il parroco. — nel manoscritto: nel manoscritto dell’anonimo, di cui è detto nella prefazione. A quest'anonimo il M. ricorre spesso, sempre che gli faccia comodo.
9.	il suo ufizio: in quel 'suo' c’è un senso di egoistica tranquillità; c nota 'ufizio' secondo l’uso fiorentino. — buttando, ecc. È l’atto di un uomo metodico, ma ha anche un significato, diremo, allegorico: di chi cerca di tener lontani dasè gl’inciampi della vita; che è sempre stata, come vedremo, la principale preoccupazione di don Abbondio. — oziosamente: anche quest’avverbio concorre a darci
l’idea della tranquilla indifferenza del personaggio. — pezze: non è forse la parola più adatta; avremmo preferito 'chiazze', o magari 'toppe'.
10.	si divideva in due viottole: Nella la ediz. diceva: 'in due viottoli', ed era forse più esatto: 'viottola' è quella via erbosa che attraversa un podere e serve solamente a quello, mentre 'viottolo' è qualunque stradetta campestre. — un tabernacolo: nota la vivace descrizione e l’esattezza de' particolari; pitture di tal genere in campagna, nota il Pistelli, ci par d'averle viste tante volte coi nostri occhi.
11.	che non avrebbe voluto vedere. Ecco il principio dei suoi guai! — al confluente. La parola, che richiama alla mente due fiumi che si fondono in uno, dice rapidamente la posizione in cui si trovano 1 due.
12.	un piccol corno. Ecco un esempio di quei tanti troncamenti, che il M. usò in omaggio al parlar fiorentino, ma che i fiorentini non fanno; qui doveva dire 'un piccolo corno'. — calzoni. Qui e sempre altrove il M. sostituì nella 2a ediz. 'calzoni' a 'brache', ch’era nella la: e la correzione non ci sembra felice, perchè altro son le brache, larghe e ampie, che arrivano soltanto al ginocchio, altro i calzoni, stretti e lunghi fino alla noce del piede: e qui non v’ha dubbio che si tratti di brache. — congegnate come in cifra. Intendi che queste lamine erano intrecciate in modo da figurare strani disegni, simili a segni cabalistici.
13.	squarci autentici: sono tratti da documenti e non inventati dall’autore.
14.	Sua Maestà Cattolica:il re di Spagna, Filippo II. — fargli spalle: dargli man forte.
15.	ufiziali: alla fiorentina, invece di 'ufficiali'; cfr. 'ufizio' §9. — le più stranamente ampie e indefinite facoltà. È segno della debolezza di un governo proporre ai delitti pene esorbitanti, poiché si crede di rimediare all’impotenza con la gravità della minaccia.
16.	grida: è il nome che allora si dava ai 'bandi' del governo.
17.	corda. A chi era sottoposto a questo tormento venivan legate dietro la schiena le mani con una fune, un capo della quale passando in alto su una carrucola lo sollevava su da terra, slogandogli le giunture. — per processo informativo:
cioè, come istruttoria. — galea: o galera, la nave sulla quale era condannato a remare.
18. viene una gran voglia di credere, ecc. Questo tranquillo umorismo è il più adatto a darci un’idea dell’impotenza di quel governo spagnolo, che allora dominava l’Italia. E nota come ad accrescere la ridicolezza di quegli inutili sforzi giovi la pomposa enumerazione di tutti i titoli di cui si vantavano quei signori.
19.	sbrattare: più proprio, in questo senso, 'sgombrare'.
20.	appostatamente: a posta, e quindi proditoriamente. — onninamente: in tutto e per tutto.
21. di questo parere: cioè, che quella doveva essere 'l’ultima e perentoria monizione'. Nota la faceta ironia.
22. ordir cabale, ecc. Questo Don Pietro Enriquez de Acevedo, durante il suo soggiorno in Milano, cercò soprattutto di fomentare la discordia tra il re di Francia, Enrico IV, e il re di Spagna, Filippo II. Il duca di Savoia era Carlo Emanuele I, genero di Filippo II, che per avere il marchesato di Saluzzo cedè alla Francia un bel tratto di paese oltre il Rodano. Quanto al duca di Biron, per essersi messo d’accordo con Carlo Emanuele ebbe tagliata la testa.
23.	camerali: cioè della Regia camera o, come oggi si direbbe, del Ministero dell’Interno. — ad esterminio de' bravi. Nota l’ironia: come se lo stamparla significasse gran che!
24.	di quelli: di quei colpi.
25.	c’era de’ bravi tuttavia: il che serve anche a dimostrare che tutte quelle gride non servivano a nulla, e che quel governo era privo d’autorità.
26.	ivi: è inutile e letterario; e il M. l’avrebbe tolto, come altrove, se non gli fosse sfuggito. — l’aspettato era lui. Altro e più grosso guaio! — a un tratto: cioè, 'insieme', 'nel medesimo tempo'. Così pure al § 27: ‘fu assalito a un tratto da mille pensieri’, cioè, da mille pensieri tutti in una volta. Tale è il significato che il M. dà costantemente a questa espressione, la quale nell’uso d’oggi significa 'improvvisamente'.
27.	tenendosi. Questi primi atti di don Abbondio alla vista de’ bravi ci danno già un’idea del suo carattere pauroso e sospettoso. Non osa guardar davanti a sè, e gli sguardi che rivolge indietro, a destra e a sinistra, sono furtivi e rapidi, per non farsi scorgere. Nota con quanta evidenza è descritto l'imbarazzo del pover'uomo in quel doloroso momento, e come sia naturale l’atto ch’egli immagina per poter guardare dietro di sè. — in su. Si ricordi che la strada era in salita. — uscita di strada: vorrà dire, qualche scappatoia, qualche strada traversa: ma non è espressione felice. — il testimonio consolante della coscienza. Vengono in mente i versi danteschi (Inf., XXVIII, 115 sgg.): «coscienza m’assecura. La buona compagnia che l’uom francheggia Sotto l’usbergo del sentirsi pura», a cui forse il M. pensò; e diciamo ‘forse’, perchè è difficile sorprendere in lui l’imitazione dei classici, fatta eccezione per Virgilio.
28.	più modesta: per paura de’ bravi.
29.	darla a gambe: più dall’uso: ‘darsela a gambe’. — Non polendo schivare il pericolo, ecc. Osservazione profondamente vera; tutti, nella vita, ci siamo trovati in certi momenti di un’incertezza così dolorosa, che anche un guaio grosso, ma sicuro e presente, ci è parso preferibile. — a voce più alta: per darsi coraggio, dice il Pistelli: ma anche per fare un certo effetto sui bravi. — ilarità: non par qui la parola adatta: sarebbe stato preferibile ‘serenità’, o ‘giovialità’, o qualcosa di simile. — disse mentalmente, ecc.: bella ed efficace conclusione di tutto il paragrafo, pieno d'incertezza e di tormento. Il coraggio della disperazione dà al povero curato un atteggiamento quasi virile. — Signor curato. Quest’apostrofe aggressiva mostra già che i due ‘galantuomini’ non diranno cose piacevoli e anderanno per le spicce.
30. Cosa comanda? Notiamo una volta per sempre che il M., correggendo il suo romanzo per l’ediz. del ’40, sostituì quasi sempre, nelle interrogazioni dirette e indirette, 'cosa' a ‘che’ o a 'che cosa', nella convinzione di accostarsi così di più al parlar fiorentino; e fu un errore, del quale si deve far carico ai suoi consiglieri. — con l’atto minaccioso e iracondo, ecc. La prepotenza si manifesta subito in quest’irragionevole atteggiamento. — di maritar. Nella la ediz. diceva ‘di sposare’, che era più proprio, perchè 'maritare' conviene soltanto alla donna: ma questo verbo, che in tale accezione è di provenienza francese, piacque al M., che l’usò qua e là in tutto il romanzo. Si può pensare che qui ‘sposare’ si sarebbe prestato a un equivoco; ma si poteva dire: 'unire in matrimonio'.
31. Cioè.... cioè. Questi due ‘cioè’, sospensivo l’uno, conclusivo l’altro, sono un capolavoro di finezza. Il pover'uomo non sa che rispondere all'inaspettata domanda, e cerca di guadagnar tempo. Nota l’aggettivo 'tremolante', che è qualche cosa di diverso da ‘tremante’, e fa fede di una gran paura. — fanno i loro pasticci, ecc. Subito nelle prime parole si manifesta il lato meno nobile del carattere di don Abbondio: mettere avanti gli altri per salvar se stesso; e vedremo che a quest’espediente ricorrerà più volte. Tuttavia, su questo particolare, il M. non grava mai troppo la mano, nè manca di farci capire, quando occorre, che tutto quel che di non bello fa il suo curato, non deriva da malanimo, ma da una gran paura. — del comune: cioè, della popolazione; e in tal senso è un arcaismo, che oggi sopravvive nell’espressione: ‘il popolo e il comune’. — all’orecchio. Par di vederlo chinarsi sopra il povero spaventato.
32.	in sacco: più comune: ‘nel sacco’. — uomo avvertito, ecc. Ci aspetteremmo ‘uomo avvisato’, perchè il proverbio più comune dice: ‘uomo avvisato, mezzo salvato’.
33.	l’altro compagnone. Il M. è inarrivabile nella pittura dei personaggi secondari, anche di quelli che non fanno nel romanzo che una fugace apparizione. Questi due bravi rivelano subito la diversità del loro carattere: brutali tutt’e due, l’uno è tuttavia ben diverso dall’altro: chiacchierone il primo con una sua parlantina da birbo matricolato, e non privo d’una certa diplomazia, burbero il secondo e impaziente, pronto a trasmodare nelle parole e negli atti. — compagnone: vale quanto 'compare', che sarebbe stato più dell’uso fiorentino.
34.	purché abbia giudizio. Anche il primo bravo, sebbene meno brutalmente, ripete quel che ha detto il suo compagno: ‘chi lo farà non se ne pentirà, perchè non ne avrà tempo’. Si può immaginare che effetto facesse su don Abbondio questa limitazione!
35.	come.... un lampo. Bella similitudine, di quelle in cui il M. è maestro; ed esatta in tutti i suoi riferimenti, come puoi vedere da quell’‘accresce il terrore’. Ma l'umorismo trionfa con quell’inchino istintivo a un personaggio assente.
36.	che vuol, ecc. Il bravo vuol portare una risposta concludente al suo padrone; e inutilmente don Abbondio tenta di cavarsela con frasi generiche.
37.	messere: non è titolo canzonatorio, come ha creduto qualche commentatore, ma quello che spettava ai sacerdoti.
38.	dargli udienza: meglio: 'dargli ascolto'; 'udienza', nel linguaggio d’oggi, significa altra cosa. — dond’era lui venuto. Nella 1a ediz. diceva 'dond’egli era venuto', che era corretto. Ma il M., che volle togliere nella 2a ediz. tutti gli 'egli' di cui la 1a abbondava, avrebbe qui dovuto scrivere: 'dond’era venuto lui'. — trascrivere: intendi: dal manoscritto dell’anonimo.
39. del suo naturale. Il carattere di don Abbondio l’abbiamo già cominciato a capire durante il suo incontro coi bravi.
40. Don Abbondio, ecc. Segue un triste quadro delle condizioni sociali di quel doloroso periodo della dominazione spagnola: legislatori senza coscienza, leggi farraginose e contraddittorie, magistrati corrotti per favori e per denari, signori prepotenti. Soltanto i poveri e i deboli eran senza difesa. — in alcun conio: in nessun modo.
43. gli asili: luoghi dove chi si rifugiava aveva salva la vita, ed erano per lo più chiese e conventi, ma talvolta anche castelli e palazzi. — d'alcune classi: dei nobili, del clero, dei militari; durarono fino alla rivoluzione francese.
44. sotto la mano: più comune: ‘sotto mano’.
47. Gli uomini, ecc. Oggi diremmo: 'gli agenti'; allora si chiamavano birri, sgherri, bargelli, tutte parole che avevano assunto significato spregiativo.
49. immunità: dispense da obblighi civili o militari. — esenzioni: dispense da tasse. — i medici stessi: cioè, perfino i medici. La frase rivela nel M. meraviglia e disapprovazione; forse perchè, nel suo pensiero, il medico - come il sacerdote - fa soprattutto opera di carità, e non dovrebbe curarsi troppo d’interessi materiali.
51.	il nobile dovizioso e violento. È proprio il caso di don Rodrigo. — ivi: cfr. § 26.
52.	un vaso di terra cotta, ecc.: similitudine evidentissima, che riassume in poche frasi tutto quanto è stato detto e spiegato nelle pagine precedenti. — Aveva.... ubbidito ai parenti, ecc. Non si fece dunque prete per vocazione, ma per calcolo; e questo spiegherà tanta parte del suo contegno. Nota che il M. usa quasi sempre ‘parenti’ nel significato, ormai antico, di 'genitori'.
54. Il suo sistema, ecc. È il sistema dello scansafatiche, furbo abbastanza per barcamenarsi in mezzo agli scogli, tra i quali è costretto a navigare. Di tali don Abbondi, preti e secolari, ce n'è tanti a questo mondo! — Neutralità, ecc. In tutto questo passo è diffuso un fine umorismo, che si rivela anche nell’uso di espressioni militaresche: ‘neutralità disarmata’, 'stava alla retroguardia'. Il 'poveruomo' non fa qui davvero una bella figura: ma noi non possiamo giudicarlo troppo severamente, per quella specie di bonario compatimento che sentiamo nelle parole del narratore.
56. Non è però, ecc. Un nuovo aspetto del carattere di don Abbondio: questa specie di sorda ribellione, non contro l’ingiustizie in se stesse, ma contro quelle che lo toccavano da vicino: sicché anche questo sentimento, che potrebbe esser nobile, è anch’esso dettato dall’egoismo; e si accompagna sempre con la paura.
57. un rigido censore: come sono spesso coloro che non si comportano dirittamente; l’uomo retto sa comprendere e perdonare i falli degli altri. — la ragione e il torto: gran sentenza, degna di profonda meditazione. Chi mai, a questo mondo, può affermare in coscienza d’esser del tutto dalla parte della ragione? Su quest’argomento il M. ritornava volentieri; e gli piaceva narrare l’aneddoto di quel giudice di pace che, dopo avere ascoltato due contendenti, e essersi trovato costretto a dar ragione prima all’uno e poi all’altro, a un suo bambino che era stato presente al dibattito e gli domandava meravigliato: ‘Ma, babbo, non può esser che abbian ragione tutti e due!’ rispondeva: ‘Hai ragione anche tu’.
58.	Sopra tutto, ecc. Più grave colpa è il dir male di chi fa il suo dovere; più grave ancora, fìnger di scandalizzarsi di chi lo compie, e travisare la verità. Qui abbiamo davanti un don Abbondio più malvagio di quel che poi non si mostri alla stregua degli avvenimenti; invece corrisponde proprio al suo carattere quell’accanirsi specialmente contro coloro che non potevano o non osavano risentirsi.
59.	una sua sentenza prediletta. Abbiamo già visto, e vedremo meglio in seguito, quale smentita dessero gli avvenimenti a quest’aurea sentenza.
60.	i miei venticinque lettori. Vuol dire, com’ò chiaro, i miei pochi lettori; ma la novità e l'efficacia dell’espressione sta nella faceta determinazione del numero.
6l. Ragazzacci, ecc. Al solito, se la prende con gli innocenti, anzi con gli oppressi, perchè son causa del suo malanno. E si noti con quanta disinvoltura sparla del matrimonio, che è uno dei più grandi diritti e doveri dell’uomo consacrato dalla Chiesa. L’umorismo balza fuori tutt’a un tratto in quel pretendere che i due sposi dovessero, prima d’innamorarsi, pensar bene ai fastidi del loro curato.
62. Se avessi pensato, ecc. L’espediente, che viene in mente a don Abbondio, di consigliare i bravi a far la loro intimazione direttamente a Renzo e a Lucia, sembra, anche a un egoista come lui, troppo colpevole. Meno male!
64. alla porta. Quasi dappertutto, nella 2a ediz., fu corretto ‘porta’ in ‘uscio’, nè è facile dire il perchè. Forse pareva al M. che ‘uscio’ convenisse meglio a modeste case di campagna. Qui, probabilmente per distrazione, lasciò stare ‘porta’, mentre altrove (II, 32) sempre riferendosi alla casa del curato, corrèsse 'fu all’uscio di don Abbondio', dove prima era scritto ‘alla porta’.
65. Perpetua. È, tra i personaggi secondari del romanzo, uno dei più felici: figura indimenticabile di serva padrona, il cui carattere, in aperto contrasto col carattere di don Abbondio, dà a quello, e ne riceve, particolare evidenza. Alle ubbìe del suo curato essa contrappone quasi sempre il suo senso pratico, che le fa giudicare con esattezza gli avvenimenti. — sinodale: cioè, prescritta dai sinodi o assemblee ecclesiastiche: in questo caso, ual Concilio di Trento (1545-1564), che ordinò che i sacerdoti non potessero tenere a servizio domestiche di età inferiore ai quarant’anni. — celibe: di una donna si dice ‘nubile’; ma il Manzoni fu tratto in inganno dai vocabolari, che dànno a ‘celibe' anche questo significato, senza dire che è da secoli andato in disuso. — un cane. Nota la forza dell’espressione, che in bocca alle ‘amiche’ acquista particolare evidenza.
66.	legato: impicciato e incerto; gli treman le gambe.
67.	brutto: stravolto; e in tal senso è dell’uso popolare.
68.	o è niente, ecc. Già con queste prime parole don Abbondio dimostra il desiderio di parlare: il gran segreto gli ribolle dentro e cerca la via d’uscir fuori.
70. Vuol dunque, ecc. La terribile donna ha trovato proprio l’argomento per convincere a parlare il suo padrone: la paura di uno scandalo e.... d’una schioppettata nella schiena. — costretta di: meglio ‘costretta a’. — ne va la vita. Nota l’efflcacia di quel ‘la vita’, ripetuto tre volte: da don Abbondio con tremore, da Perpetua con maraviglia.
71. sinceramente, in confidenza. In queste due determinazioni avverbiali c’è già una specie di limitazione alla segretezza di Perpetua. Par che la serva voglia dire di non aver mai.... in casi gravi.... violato il segreto. Quel che segue è d’un umorismo inarrivabile. — con voce commossa e da commovere: espressione nuova e originale per far comprendere che Perpetua, se era veramente commossa, faceva anche valere la sua commozione per indurre don Abbondio a parlare. — se ora voglio sapere. La verità è che in Perpetua c’è insieme un sincero interessamento e una gran voglia di conoscere un segreto.
72-73. Il fatto sta, ecc. La capitolazione di don Abbondio avviene per gradi. L’atto e le parole di lui, dopo la rivelazione, dipingono l’uomo. — Votele tacere? È tanta la paura, che anche tra quattro mura il pover’uomo trema al solo udir altri scagliarsi contro la prepotenza di don Rodrigo.
74. con voce stizzosa. La rabbia che ha in corpo insieme con la paura, bisogna che in qualche modo si sfoghi.
76.	Son pareri codesti, ecc. Sono pareri dettati dal buon senso, quei ‘pareri di Perpetua’ che un giorno gli torneranno in mente. — Eh! le schioppettate, ecc. Ormai Perpetua ha preso l'aire, e vuol dire quel che pensa fino in fondo, usando anche espressioni un po’ triviali. — Io taccio subito. Dice così, ma seguita imperterrita. — calar le...: le brache: immagine sconveniente alle orecchie del riguardoso don Abbondio.
77.	Ci penserò io, ecc. Bisogna convenire che il povero curato si trova in un bell’impiccio, e ha tutte le ragioni d’essere impensierito: sicché non possiamo non provar compassione per lui.
78.	una piccola bagattella: quel 'piccola' è di troppo. — con tono lento e solenne: per dar maggiore importanza all’ultima raccomandazione.