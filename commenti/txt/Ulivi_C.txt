INTRODUZIONE

1 L’Historia: Manzoni finge il ritrovamento di un manoscritto anonimo del sec. XVII, nel quale sarebbe contenuta la trama del suo racconto. Un ambiguo alludere alla paternità del testo è un espediente non nuovo nella tradizione narrativa, solo che si pensi al Cervantes, che nel prologo del suo libro si denomina «padrastro» (cioè «padrigno») di don Chisciotte; o all’analogo, spigliato rapporto col tessuto di fantasia in uso nella narrativa settecentesca (Swift, Voltaire, Diderot) nonché primo-ottocentesca (Scott, e, tra noi, il Cuoco del Platone in Italia). La finzione è destinata ad agevolare nel romanzo la spontanea mescolanza degli elementi storici con quelli d’invenzione, e a consentire un contrappunto commentativo fra l’autore e il testo e, direttamente, un rapporto critico dello scrittore con la pagina, dove possa spaziare lo storico, lo psicologo, il moralista. Ci si è chiesti se il riferimento a un anonimo non abbia in effetti qualche veridicità. Secondo G. GETTO, esisterebbe un contatto con un romanzo pubblicato a Venezia nel 1644, L'Historia del Cavalier Perduto del vicentino pace Pasini («Echi di un romanzo barocco nei Promessi Sposi», in Studi e problemi di critica testuale. Convegno di studi di Filologia italiana, ecc. 7-9 aprile 1960, Bologna 1961, pp. 439-467; poi rist.); e si vedano i raffronti effettuati dal Getto.
Va comunque esclusa ogni correlazione, se non con la trama del racconto, con l’identità del secentista: che «anonimo» resta. L’ipotesi accennata può eventualmente sollecitare più di un riscontro sulla comune materia secentesca. Il giuoco in sé del rapporto col supposto manoscritto, nei Promessi sposi, è tale, per compiaciuta finezza, da escludere ogni eventualità di identificazione, oggi e domani. L’invenzione di un anonimo è piuttosto un segno della sapiente duplicità, pluralità d’interventi manzoniana; primo sintomo di suoi intersecati, complessi sottofondi, sottilmente e acutamente elaborati, in modo — preveniamo — da rendere indispensabile un commento, una messa in guardia quasi interlineare da parte del lettore sul limpidissimo, ma traforante e pluriforme, testo manzoniano. Anche il sottotitolo del romanzo, Storia milanese del secolo XVII scoperta e rifatta ci sollecita in tal senso.
1 gl’illustri Campioni: gli storici che, secondo il linguaggio del secentista, sottraggono all’oblìo le figure più eminenti.
3 Oricalchi: trombe fuse in una lega di rame e zinco.
4 gente meccaniche: di bassa estrazione come artigiani e operai. L’interesse per i piccoli che passano inosservati nella storia, ha già presso Manzoni una vicenda, nel primo coro dell'Adelchi e nel Discorso sopra alcuni punti della storia longobardica in Italia (1822).
5 schietta e genuinamente: per «schiettamente» e «genuinamente» (secondo l’abitudine in antico di omettere la desinenza del primo di due avverbi in «-mente»).
6 climi: paesi.
7 l’amparo del Re Cattolico: amparo è
spagnolismo, per «dominio», o area di protezione; re di Spagna era allora, e lo vedremo anche in seguito, Filippo iv.
8 L’Heroe di nobil Prosapia... parti: il
governatore dello stato, o ducato di Milano, che rappresentava il re di Spagna.
Alla Spagna la Lombardia apparteneva
dalla data del trattato di Cateau-Cambrésis (1559).
9 di Briareo: cioè d’eccezionali, straordinarie capacità. Nota il Belloni: «L’eroismo di coloro che tenevano i pubblici uffici consisteva nell'aguzzar gli occhi [come Argo], per cercar donde spillar denari con le tasse e nell'allungar per tutto le mani [Briareo]». Traspare cioè nella frase laudativa l’argomento corrosivo.
10 per li pubblici emolumenti: per l’interesse e il bene pubblico.
11 rendersi tributarij delle Parche: metafora, per «morire». Le Parche: Cloto, Lachesi e Atropo, erano divinità figlie dell’Èrebo e della Notte, che avevano il compito di filare lo stame della vita dell’uomo e di troncarlo a tempo debito.
12 puri purissimi accidenti: secondo la filosofia aristotelica, dominante nella tradizione secentesca, in natura esistono solo «sostanze» e «accidenti» (e si veda la ripresa di questa terminologia nel ragionamento di don Ferrante, al cap. XXXVII).
13 dilavato e graffiato: sbiadito e sgorbiato, come si addice a un manoscritto di tal sorta.
14 di buon gusto: e cioè, una retorica da dosare con abile finezza. Altri pensa che qui Manzoni irrida ai tradizionali lenocinî letterari, sottintendendo un tipo di letteratura diverso. Ma quei lenocinî egli non disdegnò affatto e continuò a tener distinti dal nesso centrale dell’ispirazione, ad essa subordinandoli, né più né meno di quanto avveniva in antico. La novità delle posizioni manzoniane è semmai in ciò, che oggetto dell’arte non è il verosimile, ma il «vero» nel senso etico oltreché artistico.
15 solecismi: errori di grammatica.
16 in questo paese: in Lombardia.
17 presentato: forse una svista dell’autore; o un uso personale e assoluto del gerundio.
18 Qui sta il punto: come a dire, gli studi indispensabili a trattare un argomento
storico devono essere affiancati dai linguistici, per esporre la materia in forma chiara e moderna. È il problema della lingua, già assillantemente dibattuto nelle due stesure di questa stessa Introduzione nel primo abbozzo; che qui, a scelta linguistica avvenuta, si limita ad affiorare in modo indiretto, come indirettamente appariva anche nell’ed. del ’27 del romanzo.
contingenti: eventuali
20 ma le mutano: espressione da intendere in senso serio, non ironico. Già il BARBI osservava che sarebbe strano immaginare il Manzoni in vena di scherzare «su una questione per lui così seria come quella della lingua» (Annali Manzoniani, I, p. 159 sgg.); ma è, ancor più, il Manzoni acuto discettatore che ha il sopravvento, riflettendo che in sostanza la vera logica non sta nel portare avanti ragionamenti astratti, ma nel porre una questione in giusta luce.
21 venivano a fare un libro: un libro che
il Manzoni non sarebbe riuscito a organizzare, anche perché distrusse tutto il materiale linguistico raccolto fino al 1827; e incompiuto rimase, malgrado i passi sporadicamente pubblicati e altri scritti lasciati inediti.

CAPITOLO I

1 Quel ramo: il ramo orientale, che volge verso Lecco. Nel parlare del ramo del lago come di cosa nota (Quel ramo...) si percepisce sottesa, una trama di ricordi che, nella prima stesura del romanzo, il Fermo e Lucia, Manzoni rievocava espressamente, dicendo dell’infanzia e della prima giovinezza trascorsa in quei luoghi, nella villa paterna del Caleotto, presso Lecco. C’è dunque un affetto colorato d’idillismo (e sulla presenza di un elemento idillico almeno nella prima redazione, cfr. C. VARESE, «Il M. e la poetica dell’idillio», oggi in Fermo e Lucia, un'esperienza manzoniana tee., Firenze 1964, pp. 133-152) che occorre tener presente. La sottigliezza e precisione dei particolari rispondono al modo tipico manzoniano di porsi di fronte alla realtà; ma non si deve insistere sulla scrittura in sé. Il passo non è una diffusa «cartina geografica» (C. Angelini), anche se non manca, tutt’altro, un’accuratezza ripetutamente calcata; meno ancora una specie di stampa di gusto secentesco. Vuol essere un modo manzonianamente scrupoloso di familiarizzarci
con l’ambiente del racconto, cominciando dal «contenitore» paesistico in tutte le sue dimensioni, gradazioni, connotazioni prospettiche, e dalla localizzazione storica.
2 monti: le Alpi Orobie e i monti della Brianza.
3 e l’Adda ricomincia: l’Adda entra nel lago di Como a nord presso Gera, e si riforma a sud uscendo dal ramo qui descritto, per riprendere poi forma di lago a Garlate e Olginate. Da rilevare nella sintassi della pagina la trama degli enunciati che «rallentano o accelerano la velocità della frase», nonché le simmetrie interne e le figure chiastiche («a seni e a golfi», «in nuovi golfi e in nuovi seni») che movimentano la frase (su ciò, cfr. il commento al romanzo di E. RAIMONDI e L. BOTTONI, Milano 1987). La verità è che Manzoni finalizza la scrittura all’intento strutturale e al decorso narrativo. Di qui, l’interna mobilità, l’accelerazione e la varietà soggiacenti nella prosa.
4 tre grossi torrenti: il Gerenzone, il Galdone e il Bione.
5 terre: borgate.
6 un castello: una fortezza tenuta da una guarnigione di soldati.
7 piglian: ricomprendono.
8 campeggia o si scorcia: appare in piena prospettiva, oppure di scorcio. A questo punto, nel Fermo e Lucia seguivano compiaciuti particolari d’indole botanica.
9 vi si rappresentava sulla costa: si noti lo svilupparsi graduale dei tratti, via via
dal piano prospettico generale all’enumerazione dei punti del paesaggio; e l’affiorare (qui e soprattutto avanti) di un colorito affettivo, in corrispondenza con «l’intenso, casto amore manzoniano per la malinconica bellezza del suo mondo lombardo» (G. PETROCCHI, «Commento al cap.», in Letteratura, IX, 51, maggio-giugno 1961, n. 6).
11 del giorno 7 novembre dell’anno 1628: un giorno di mercoledì; il riferimento cronologico sarà puntualmente tenuto fermo nei successivi eventi, come, quattro giorni dopo, il tumulto a Milano del giorno di san Martino.
11 don Abbondio: nome diffuso nella zona, essendo sant’Abbondio il patrono della città di Como.
12 fessi: fessure, spaccature. Ci fu chi osservò che il particolare è inadatto e non ben legato con quel tanto di sensibilità che poteva avere don Abbondio. Ma l’immagine delle pezze di porpora, non poi così peregrina, coglie con esattezza la tonalità vivida e fredda dei colori di un tramonto di tardo autunno.
13 il breviario: il libro liturgico che contiene l’ufficio recitato dai sacerdoti.
14 cura: la chiesa con l’annessa canonica, sede del curato.
15 guardia: quella parte dell’impugnatura che serviva a difendere la mano dai colpi.
16 Sua Maestà Cattolica in Italia: come
si è visto nell’Introd., Filippo IV di Spagna.
17 per fargli spalle e favore: per proteggerlo e aiutarlo.
18 esser posto alla corda: tortura che consisteva nel sollevare il condannato, mediante un sistema di carrucole, per le braccia legate dietro la schiena, fino a spezzargliele con reiterati tratti.
19 processo informativo: processo basato non su prove, ma su indizi e supposizioni. Erano i metodi procedurali, tortura per
primo, contro cui protestò il BECCARIA nel libro Dei delitti e delle pene (1764).
21 galea: galera.
21 appostatamente: mediante appostamenti, o agguati.
22 onninamente: in tutto e per tutto.
23 Governatore dello Stato di Milano: governatore dal 1600 al 1610.
24 comminazioni: minacce ai trasgressori della legge.
25 cabale: intrighi, inganni.
26 Enrico iv: Enrico iv, re di Francia dal 1589 al 1610.
27 il duca di Savoia: fu infatti il governatore di Milano, don Pietro Enriquez de
Acevedo, che indusse Carlo Emanuele i, duca di Savoia (1580-1630), ad impossessarsi del marchesato di Saluzzo che era stato assegnato alla Francia nel 1559. Più tardi, però, Enrico iv sconfisse il duca sabaudo e, col trattato di Lione (1601), gli
lasciò il marchesato, imponendogli nello stesso tempo la cessione di vasti territori transalpini.
28 a cui fece perder la testa: Charles de Gontaut, duca di Biron (1562-1602), fu uno dei migliori generali di Enrico iv; ambizioso e instabile, indotto dal de Acevedo, s’intese con Carlo Emanuele I contro il proprio re. Scoperto, scontò sul patibolo il tradimento.
29 stampatori regii camerali: stampatori per conto della Regia Camera, ovvero fisco o cassa dello Stato.
30 se qualcheduno arrivasse: sono i primi tratti dove il gusto della notazione manzoniana del reale prende a districarsi; perciò il discorso può sembrare rallentato e qua e là macchinoso. Si noti peraltro che vuol dipingere quel che d’impedito ed esterrefatto è nel gestire di don Abbondio.
31 Renzo Tramaglino e Lucia Mondella: i nomi convengono perfettamente ai due personaggi, sia per l’ambiente dove son nati, sia per l’intimo carattere. Mentre, infatti, si può dire che quello della fanciulla «evoca un paesaggio tutto mondizia e luce», il cognome Tramaglino conviene a chi è nato e cresciuto alla seconda sorgente dell’Adda, derivando da «tramaglio», rete speciale usata per la cacciagione (C. ANGELINI, Manzoni, Torino, 1942, p. 105). Sull’onomastica manzoniana si vedano i ripetuti, interessanti richiami per i nomi femminili a quelli del Canone della Messa (così, nell’ordine del Canone, Perpetua, Lucia, Agnese, Cecilia, Felicita — che nel Fermo e Lucia è la serva poi anonima del leguleio, che restituisce a Renzo
i capponi — e infine Perpetua). In proposito, dopo il Baldini, e poi diffusamente l'Angelini, si leggano le notazioni del CONTINI («Onomastica manzoniana», in Corriere della sera, 20 ag. 1965) e del DE MICHELIS (in Nuova Antologia, fase. 1989, sett. 1966, pp. 9-27).
32 del comune: della comunità, cioè di tutti.
33 don Rodrigo: nome spagnuolo. Il cognome non figura nel romanzo.
34 che non voglio trascrivere: non vuol trascrivere dal manoscritto dell’anonimo, che fa qui la figura d’imperturbabile resocontista.
35 aggranchiate: irrigidite come da un
crampo per la paura.
36 gli asili: i luoghi come chiese, conventi, palazzi di nobili ecc., dove i malfattori si rifugiavano per trovarci, con l’ospitalità, l’immunità.
37 e il loro titolo un improperio: birri o 
sbirri, termine rimasto fino ai nostri giorni nell’accezione spregiativa.
38 immunità: dispense da carichi civili e fiscali, 
39 privilegi: concessioni speciali in evasione alla legge comune.
40 esenzioni: esenzioni dalle tasse.
41 della discrezione: del discernimento.
42 e gridare a torto: la voglia d’essere bislacco e lunatico, e di fare a sua volta il prepotente strepitando a torto.
43 i miei venticinque lettori: espressione d’arridente modestia, divenuta proverbiale; che in fondo, secondo un’arguta notazione del BALDINI, si concilia al gusto manzoniano di un discorso intimo, conveniente a pochi ascoltatori fidati (cfr. in Quel caro magon di Lucia, Microspie manzoniane, Milano-Napoli 1956, p. 165 sgg.).
44 l’età sinodale dei quaranta: i quarant’anni prescritti dai concilii diocesani («si
nodi») come età minima per le domestiche degli ecclesiastici.
celibe: nubile.
46 come dicevan le sue amiche: si noti l’ironia del termine amiche.
47 il nostro arcivescovo: il cardinale arcivescovo di Milano, Federigo Borromeo.
48 e disparve: il dialogo tra il curato e la serva è articolato meccanicamente, quasi
auscultato dallo scrittore e via via tradotto dall’uso dialettale. Comunque, risponde proprio così a quel che di abitudinario e banale c’è nello scambio di battute fra i due attempati conviventi.