rr. 1-29 Manzoni inizia il suo romanzo con un “falso”: finge infatti di aver ritrovato un manoscritto secentesco da cui afferma di aver tratto spunto per il suo racconto. In realtà è lo stesso Autore a scrivere le pagine riportate riproducendo fedelmente la forma grafica, il linguaggio e lo stile aulico e pomposo del XVII secolo. Il testo riproduce il linguaggio complesso e arcaico del 1600, di difficile comprensione, per cui rimandiamo alla sua parafrasi riportata qui sopra.

1. anzi già fatti cadaueri: ormai morti, perché appartenenti al passato.
2. Arringo: arengo, cioè il luogo nel quale si svolgevano i tornei. In questo caso ha il significato di “prova”.
3. Imprese de Prencipi e Potentati, e qualificati Personaggj: la storia si occupa tradizionalmente delle gesta di personaggi potenti; per questo l’autore del manoscritto, dichiarandosi incapace di affrontare un compito così impegnativo,
concentra la propria attenzione su fatti che hanno coinvolto persone di origine sociale modesta.
4. trapontando: cucendo, mettendo insieme.
5. Attioni: azioni.
6. de’ bellici Oricalchi: il rimbombo delle trombe militari. Alla lettera, “l’oricalco” è una lega di rame e zinco; per estensione indica strumenti musicali a fiato e, in particolare, la tromba militare.
7. Re Cattolico nostro Signore: Filippo IV di Spagna.
8. l’Heroe di nobil Prosapia: l’eroe di nobilissima stirpe: si tratta di don Gonzalo Fernandez de Cordoba, governatore di Milano al tempo della vicenda.
9. causale: causa, motivo.
10. occhij d’Argo e braccj di Briareo: riferimento a due mostri mitologici: Argo era un gigante dai cento occhi, Briareo era un gigante dalle cento braccia.
11. per li pubblici emolumenti: per il bene pubblico; l’immagine è ambigua perché mostra gli uomini politici con cento occhi e cento braccia, simili a eroi pronti a tutto per il bene della collettività ma altrettanto impegnati a sottrarre risorse pubbliche.
12. Per locché: perciò.
13. abbenché: sebbene.
14. con rendersi tributarij delle Parche: cioè morendo. Le Parche erano infatti le tre divinità romane (Cloto, Lachesi e Atropo) che governavano la nascita, il destino e la morte degli uomini, rappresentati da un filo da esse filato e tagliato al momento della morte.
15. il medemo: lo stesso.
16. generaliter: in termini generali.
17. avrò durata l’eroica fatica di trascriver: avrò fatto l’improba fatica di trascrivere. Il Narratore finge a questo punto di interrompere la trascrizione del manoscritto del ’600.
18. dilavato e graffiato autografo: scolorito e a tratti strappato documento scritto a mano dall’autore stesso.
19. dozzinale: grossolano, banale.
20. Idiotismi lombardi a iosa: termini dialettali lombardi in quantità.
21. rettorica: arte di parlare e quindi scrivere in modo efficace.
22. proemio: parte iniziale, esordio dei poemi epici e, per estensione, di ogni voluminosa opera narrativa.
23. affettato: ricercato e artificiale. È la critica costante contro tutta la cultura del ’600.
24. solecismi: errori grammaticali.
25. in questo paese: in Lombardia.
26. ammaliziati: smaliziati, esperti.
27. mi sapeva male: mi dispiaceva.
28. tuttavia: ancora, tuttora.
29. in quanto storia: rispetto alla vicenda, alla trama, e nonostante i limiti linguistici e stilistici.
30. dicitura: stile.
31. il partito fu subito abbracciato: la decisione venne presa immediatamente.
32. con un’ingenuità ... medesimo: l’Autore si riferisce sempre con ostentata modestia alla propria opera, in rapporto all’umiltà dell’argomento e del genere minore del “romanzo”, e stabilisce così un rapporto cordiale e colloquiale con il suo pubblico di venticinque lettori (cfr. cap. I, r. 333). Naturalmente si tratta di uno stratagemma retorico con cui proporre la polemica romantica sulla letteratura popolare e realistica.
33. ci abbattevamo: ci imbattevamo.
34. obbligazione: obbligo.
35. contingenti: eventuali.
36. le mandavamo insieme a spasso: rifiutavamo entrambe.
37. due ragioni ... è d’avanzo: i toni spiritosi di questa conclusione avviano a una lettura non cervellotica del romanzo.

rr. 1-44 II romanzo si apre con una delle più celebri pagine della letteratura italiana, la descrizione del braccio sud-orientale del lago di Como, chiamato anche lago di Lecco, dal nome del paese più importante della zona, e delle montagne che lo circondano. È il luogo dal quale prendono avvio le vicende narrate e in cui è ambientata gran parte del romanzo. La descrizione del Manzoni è inizialmente panoramica e l’intera zona viene rappresentata come se fosse vista dall’alto, quasi che il narratore→, realmente onnisciente, fosse in grado di osservare il contesto da un punto di vista→ irraggiungibile da qualunque altro personaggio→ della storia.
L’occhio del narratore, con un progressivo avvicinamento circolare, stringe dettagli e particolari via via più precisi, fino a presentarci il primo personaggio della vicenda, don Abbondio.
Il brano costituisce il più noto e uno dei rari casi di descrizione oggettiva del romanzo.

1. due catene ... di monti: si tratta dei monti Orobici a oriente e dei monti della Brianza a occidente.
2. figura: aspetto. Tutta la descrizione è caratterizzata da una grande precisione nei dettagli, che vuole far entrare il lettore nella “realtà” concreta della storia.
3. il ponte: è il cosiddetto Ponte Vecchio, ancora oggi esistente, fatto costruire da Azzone Visconti nel XIV secolo.
4. sensibile: visibile, evidente.
5. par che ... nuovi seni: il lago si restringe al punto da confondersi nuovamente con il fiume Adda, suo immissario in Valtellina, ma poi riprende la sua ampiezza e torna a fluire in nuove anse e insenature.
6. La costiera: la striscia di terra che forma la costa del lago.
7. Resegone ... sega: nome popolare di un monte delle Prealpi lombarde, chiamato così per il caratteristico succedersi di cime la cui forma assomiglia ai denti di una sega.
8. di su le mura: dalle mura
9. non lo discerna ... contrassegno: non lo distingua immediatamente per la sua caratteristica forma.
10. giogaia: serie di rilievi e cime montane.
11. poggi ... ispianate: basse colline e piccole valli, pendii e pianure.
12. l’ossatura ... lavoro dell’acque: la struttura delle due montagne e l’erosione incessante dell’acqua.
13. di terre, di ville, di casali: in ordine decrescente di importanza e dimensione, si nominano paesi, villaggi, cascine.
14. un gran borgo ... città: ai tempi della storia narrata, Lecco era ancora solo un grande paese; nei primi decenni dell’800, cioè ai tempi in cui Manzoni scriveva il romanzo, Lecco si stava invece sviluppando come fiorente centro industriale per la lavorazione della seta.
15. Ai tempi ... raccontare: nel periodo in cui si svolse la vicenda narrata, cioè dal 1628 al 1630.
16. castello: una fortezza militare.
17. aveva perciò l’onore ... vendemmia: Manzoni si riferisce, con evidente ironia→, agli abusi e alle prepotenze cui veniva sottoposta la popolazione sotto la dominazione spagnola che interessò il Ducato di Milano dalla morte di Francesco II Sforza nel 1535. Aveva perciò l’onore ... insegnavan la modestia alle fanciulle (riferito alle prepotenze sessuali), accarezzavan ... le spalle a qualche marito (riferito all’uso della violenza fisica), alleggerire a’ contadini le fatiche della vendemmia (riferito ai saccheggi delle coltivazioni e, in particolare, delle vigne che vanificavano gli sforzi dei contadini).
18. tuttavia: ancora.
19. terrapieni: terreni protetti da un argine per favorire la coltivazione e impedire la frana.
20. prospetti ... a vicenda: da qui il panorama si allarga in prospettive più o meno vaste ma sempre diverse per un particolare che, a seconda dei differenti punti di vista, risalta o si restringe (si scorcia), svetta o scompare in modo alterno (a vicenda).
21. passeggiate le falde, vi svolge: di cui percorrete le pendici, sia con lo sguardo sia in un reale spostamento fisico.
22. contornandosi ... un sol giogo: trasformando in una serie di cime diverse ciò che appariva inizialmente una sola cima.
23. si rappresentava: appariva.
24. l’ameno, il domestico: il paesaggio addomesticato dalle cure dell’uomo mitiga gradevolmente e valorizza l’aspetto magnifico e selvaggio della natura circostante.
25. vie più: ancor più.

rr. 45-154 Dopo la rapida descrizione del “fondale” della storia, la vicenda prende movimento con l’entrata in scena di uno dei protagonisti→, il pavido curato del paese don Abbondio, e due rappresentanti della losca categoria di “bravi”, uomini violenti al servizio di potenti signorotti locali, figure tipiche della società del tempo. In questa prima parte dell’episodio Manzoni insiste proprio su una lunga descrizione sulla natura e sulla presenza dei bravi nella società lombarda del ’600, sulle numerose leggi promulgate dal governo spagnolo per combattere il loro prepotente diffondersi e sulla vanità di tutti questi provvedimenti. L’attività dei bravi era infatti ufficialmente proibita, e fin dal 1583 molte gride (le leggi o decreti di quel periodo), avevano minacciato severissime punizioni nei confronti di chi si vestiva o si comportava come un bravo: ma nonostante tutti i divieti, i bravi continuavano a esistere, a spaventare le persone deboli e pacifiche e a compiere delitti.
Per questo, le altisonanti parole con cui i più alti responsabili della giustizia, a partire dal governatore spagnolo di Milano, avevano per anni condannato l’operato dei bravi e garantita la loro persecuzione e punizione suonano come vergognosa condanna di una effettiva impotenza e non volontà di modificare un sistema sociale fondato proprio sulla prevaricazione e sulla violenza.
La minuziosa elencazione dei titoli nobiliari e onorifici di cui si fregiano i personaggi ha una funzione polemica nei confronti del sistema politico spagnolo, tutto centrato sull’esteriorità, e crea un contrasto amaramente ironico tra la magniloquenza e la grandiosità delle cariche e l’impotenza a tenere sotto controllo e a eliminare le violenze e gli abusi perpetrati dai bravi nei confronti dei più deboli.

26. 7 novembre dell’anno 1628: è il primo esplicito riferimento di tempo del romanzo: la vicenda comincia da questo momento, anche se ci saranno riferimenti ad alcuni episodi avvenuti in precedenza (cfr. cap. III), decisivi per l’intera trama.
27. curato: parroco. Don Abbondio, primo personaggio→ a entrare in scena, sarà anche uno dei principali protagonisti→ della vicenda.
28. terre: paesi.
29. casato: famiglia, cognome, origine.
30. manoscritto: l’anonimo manoscritto da cui Manzoni dichiara di aver preso la materia del suo romanzo, come esposto nella Introduzione.
31. Diceva ... breviario: recitava tranquillamente le preghiere (ufizio) contenute in un apposito libro, detto breviario.
32. fessi: le fenditure della roccia.
33. pezze: chiazze, macchie.
34. squarcio: brano, parte.
35. voltata: curva, giro.
36. a foggia: a forma.
37. menava alla cura: conduceva alla chiesa e alla casa del parroco.
38. tabernacolo: piccola cappella con immagini religiose. Si riflette, in questo particolare realistico, un aspetto tipico della società contadina: tradizionalmente gli incroci di strade erano infatti considerati pericolosi, perché lì il viandante poteva cadere vittima di sortilegi diabolici e di presenze maligne: per questo si era soliti tutelare i passanti collocando appunto immagini sacre in prossimità dei crocicchi. La presenza di simili tabernacoli è ancora diffusa nelle campagne.
39. nell’intenzion dell’artista: l’Autore esprime dei dubbi sull’effettiva capacità dell’artista, cioè del pittore, di aver saputo dipingere con efficacia le fiamme e le anime del Purgatorio. Si tratta di un’affettuosa ironia→ nei confronti dell’arte e della fede popolare: l’importante è che ci sia accordo tra l’intenzion dell’artista e gli occhi degli abitanti, cioè quello che la gente comune vede nel disegno.
40. anime del purgatorio: nella religiosità popolare, le anime venivano rappresentate tra lingue di fuoco simboleggianti il castigo dell’espiazione.
41. bigiognolo: di colore grigiastro e sbiadito.
42. scalcinatura: pezzi di muro e di dipinto scrostati.
43. dirimpetto: di fronte.
44. al confluente: alla confluenza, al punto d’incontro tra le due vie.
45. condizione: identità, posizione sociale.
46. omero: osso del braccio; in questo caso si intende dalla spalla al gomito.
47. terminata in una gran nappa: chiusa a un’estremità da un fiocco.
48. mustacchi: baffi folti.
49. gran guardia: parte dell’impugnatura della spada che protegge la mano.
50. congegnate ... lucenti: lavorate a formare un disegno e scintillanti.
51. a prima vista ... specie de’ bravi: fin dalla prima occhiata si facevano riconoscere come appartenenti alla schiera dei “bravi”. Dal latino pravus = malvagio, o, secondo altri, dallo spagnolo bravo, con il significato di “coraggioso, selvaggio”, la parola bravo indicava, nel ’600, il delinquente che si poneva al servizio di uomini potenti per costituire una sorta di esercito privato.
52. squarci autentici: brani presi da documenti storici, veri.
53. bastante: sufficiente, adeguata (riferito a idea).
54. ispegnerla: spegnerla, cioè eliminarla.
55. Sua Maestà Cattolica: si tratta del re Filippo II di Spagna, figlio di Carlo V “sul cui regno non tramontava mai il sole” che, all’abdicazione del padre nel 1556, ricevette il Regno di Spagna con le colonie d’Oltremare, i possedimenti in Italia e nei Paesi Bassi.
56. esercizio: lavoro, attività.
57. fargli spalle e favore: sostenerlo, proteggerlo.
58. intima la galera a’ renitenti: minaccia il lavoro forzato sulle navi da guerra (galere) nei confronti di coloro che non ubbidiscono.
59. non punto: per niente.
60. grida: con il termine si indicavano bandi, decreti e leggi emanati dal governo spagnolo che, oltre a essere stampati e affissi, venivano letti per le strade a voce alta (“gridati”) dai banditori per la popolazione che non sapeva leggere.
61. consterà ... per bravo: risulterà essere ritenuto un bravo.
62. esser posto ... processo informativo: essere sottoposto alla tortura della corda (legato ai polsi, sospeso con una corda e sollevato con pesi attaccati ai piedi) in seguito a un semplice processo istruttorio. Il processo istruttorio si basava su confessioni estorte talvolta con la tortura, senza bisogno di ulteriori prove.
63. mandato alla galea: condannato ai lavori forzati.
64. in delusione della giustizia: contro, in disprezzo della giustizia.
65. sbrattare: liberare, sgomberare. Il termine, imperioso e popolare insieme, accentua l’ironia sull’inefficacia della giustizia.
66. a un dipresso: circa, pressappoco.
67. appostatamente: intenzionalmente, con premeditazione.
68. ai quali si rendono ... loro: ai quali si dedicano con più facilità poiché contano sulla protezione dei loro capi.
69. onninamente: assolutamente, del tutto.
70. perentoria monizione: ultimo e definitivo monito.
71. pernizioso: pericoloso.
72. comminazioni: sanzioni, minacce.
73. ordir cabale ... Enrico IV: tramare intrighi per creare nemici a Enrico IV, re di Francia dal 1589 al 1610, che sostenne una politica di opposizione alla Spagna.
74. duca di Savoia: Carlo Emanuele I che, alla morte del re Enrico III, aspirò al trono di Francia e mosse guerra al legittimo erede Enrico IV.
75. perder ... città: riferimento alle numerose sconfitte di Enrico IV che nel 1601 perse il marchesato di Saluzzo.
76. duca di Biron ... testa: Charles de Gontaut, duca di Biron, condannato alla decapitazione per aver tramato contro il sovrano Enrico IV.
77. regii camerali: tipografi di Stato.
78. el Duque: il Duca.
79. le maggiori sceleraggini procedono: i più gravi delitti sono commessi.
80. tuttavia: ancora.

rr. 155-222 Eccoci all’evento che mette in moto tutta la storia dei “promessi sposi”: i bravi impongono a don Abbondio, curato del paese, di non celebrare il matrimonio di due contadini del luogo, Renzo Tramaglino e Lucia Mondella, e gli lasciano intendere che l’ordine arriva da tal don Rodrigo, il signorotto del luogo. Da questo momento in poi la trama→ fondamentale consisterà nei tentativi di superare l’ostacolo, nelle forze che vi si opporranno, e nelle conseguenze che ne deriveranno. La vicenda privata verrà però inquadrata nel contesto sociale del ’600 e in rapporto ai grandi avvenimenti che si svolsero negli anni della storia, dal 1628 al 1630: l’atto di prepotenza qui narrato dall’Autore vuole infatti illustrare subito la corruzione della società del tempo, dove alla legalità pubblica si sostituisce la violenza privata.

81. per certi atti: per alcuni atteggiamenti, movimenti.
82. tirando: appoggiando a terra la gamba.
83. qualche uscita di strada: via di fuga.
84. gli sovvenne: si ricordò, si rese conto.
85. Fece un rapido esame ... alquanto: questo immediato “esame di coscienza” rivela la morale rovesciata di don Abbondio, che evidentemente considera positivo non aver “peccato” contro i potenti, e non essersi comportato secondo il vero bene.
86. raccomodarlo: sistemare il colletto rigido.
87. modesta: meno evidente, meno appariscente.
88. due galantuomini: definire i due bravi come dei “galantuomini” è una evidente ironia→.
89. sur: su (eufonico).
90. son uomini di mondo: espressione comune per indicare persone esperte di come si svolgano e avvengano le cose nel mondo reale. In questo caso, ha un’accentuata sfumatura negativa, alludendo a consuetudini disoneste, se non criminali (cfr. nota 94).
91. Il povero curato ... comune: don Abbondio prende subito le distanze dalle proprie responsabilità: è la gente comune, sono gli altri che fanno i loro pasticci e che poi vanno dai preti come se andassero a “riscuotere” soldi in banca, e i preti, come “servitori della comunità”, quasi come impiegati pubblici, svolgono il loro compito.
92. questo matrimonio ... né domani né mai: con questa frase perentoria, il bravo comunica il minaccioso divieto a sposare Lucia e Renzo, e da qui prenderà avvio l’intera vicenda del romanzo. Ma l’espressione usata dal bravo è diventata talmente nota e diffusa da essere ormai una frase proverbiale e colloquiale per indicare, anche con enfasi, un’azione che non si può o non si deve assolutamente fare per superiori e autorevoli divieti.
93. se la cosa ... in sacco: se la faccenda si dovesse decidere a parole (ciarle), lei ci ingannerebbe. È il primo accenno alla polemica nei confronti di una cultura usata come strumento di potere e d’inganno.
94. sa il viver del mondo: conosce le regole dei rapporti sociali: in questo caso, la regola dominante è quella del più forte che prevarica i deboli (Renzo e Lucia) e i vili (Don Abbondio).
95. sa di latino: è uomo di cultura. Ma qui l’allusione, più che di rispetto, sa di irrisione e prepotenza.
96. un complimento: una semplice formula di cortesia e rispetto.
97. nel significato più serio: cioè come una promessa.
98. messere: signore (in tono ironico).
99. udienza: ascolto.
100. aggranchiate: paralizzate.
101. naturale: indole, carattere.

rr. 223-360 Prima attraverso la citazione diretta delle grida, adesso con dichiarazioni dirette, il Narratore→ denuncia la corruzione di una società in cui la giustizia è ignorata e la legge è priva di forza, per la colpevole incapacità e connivenza delle autorità: una società violenta, in cui prevalgono la prepotenza e gli interessi di privati signori e corporazioni sociali.
A fronte di tale anarchia, contrasta un unico gruppo sociale: quello dei religiosi, schierati (quasi) sempre al servizio e in difesa degli umili. Si tratta di una contrapposizione che segna la vicenda e la morale di tutta l’opera.
È in questa realtà che si trova ad agire, in modo impacciato e contraddittorio, la figura di don Abbondio, debole e pauroso, vigliacco ed egoista: la sua scelta ecclesiastica riflette più la ricerca di tranquillità che una vera vocazione.
102. non ... leone: l’espressione, divenuta quasi proverbiale, è il più classico caso di litote→, la figura retorica che consiste nel dare un giudizio negando il suo contrario: don Abbondio è un codardo, quindi non è un leone (animale simbolo di forza e coraggio).
103. La forza legale ... altrui: la legge, la giustizia pubblica non era in grado di garantire e proteggere i diritti del singolo individuo, e prevalevano coloro che esercitavano la violenza privata: questa è la prima e principale accusa di Manzoni contro la società del ’600.
104. minuta prolissità: lungo e dettagliato elenco di casi particolari.
105. pazzamente esorbitanti: eccessive in modo insensato. Anche questa esagerazione è segno di incapacità, impotenza e malafede da parte dei funzionari pubblici.
106. aumentabili ... esecutori: le pene potevano essere aumentate non solo dal giudice ma da tutti coloro che erano incaricati di applicarle, rendendo arbitrario l’esercizio del potere.
107. attestare ampollosamente: dimostrare, provare in modo altisonante e pomposo.
108. vessazioni: prepotenze, abusi.
109. perturbatori: violenti, malfattori.
110. L’impunità ... puntiglio: sottrarsi alla legge non era una questione privata, ma una pratica pubblica riconosciuta che aveva i suoi strumenti legali: ad esempio gli asili, luoghi come le chiese, i conventi e i palazzi nobiliari dove la forza pubblica non poteva entrare, o i privilegi concessi ufficialmente o per abitudine a determinati gruppi sociali così potenti (e violenti) da consigliare prudente sottomissione agli altri (anche se con astioso silenzio), o da rendere inutile qualunque contestazione (impugnati, contestati). Da parte loro, i ceti privilegiati mettevano in atto anche per “questione d’onore” (gelosia di puntiglio) ogni loro forza per difendersi dalle minacce della legge e dei gruppi contrapposti.
111. comprimere: contrastare, reprimere.
112. forza reale: l’arroganza del potere, contrapposta alla forza della legge.
113. bonario: semplice, ingenuo, indifeso.
114. ogni delitto ... volere arbitrario: nella debolezza e nell’ambiguità della giustizia si riflette la corruzione di un’intera società: la legge non protegge l’individuo onesto e indifeso, anzi l’ostacola e lo perseguita, applicando in modo arbitrario, cioè soggettivo, occasionale e contraddittorio, pene e persecuzioni, e senza la capacità di contrapporsi validamente ai potenti.
115. birri: gli sbirri, la polizia dell’epoca. Il termine stesso lascia intendere il giudizio negativo nei confronti dei funzionari e degli agenti di polizia, spesso complici dell’ingiustizia e dei potenti, e quasi sempre brutali e prevaricatori. Di loro dirà infatti Manzoni, poche righe dopo: «costoro eran generalmente de’ più abbietti e ribaldi soggetti del loro tempo; l’incarico loro era tenuto a vile anche da quelli che potevano averne terrore, e il loro titolo un improperio».
116. portava una livrea ... potente: indossava una divisa (livrea) con i colori distintivi di una famiglia potente, da cui riceveva protezione.
117. deputati: incaricati.
118. clientela: sistema di fedeltà, basato sull’interesse e sullo scambio di favori.
119. ne avevano abbracciato le massime: si erano adeguati al sistema di valori e alle regole dei potenti.
120. pezzo ... cantonate: le leggi (pezzo di carta) erano affisse sui muri (cantonate); l’espressione pezzo di carta rende pienamente il disprezzo in cui era tenuta la legge.
121. venirne alla fine: ottenere risultati, raggiungere lo scopo.
122. abbietti: spregevoli.
123. tenuto a vile: considerato con disprezzo.
124. improperio: insulto.
125. inazione ... connivenza: inerzia e complicità.
126. esecrata: maledetta.
127. nell’opprimer ... senza difesa: il significato della giustizia e la funzione sociale degli uomini di legge vengono così stravolti: invece di garantire dai soprusi e dalla violenza, diventano strumento di prevaricazione e offesa (vessare) nei confronti degli uomini giusti e deboli.
128. tenersi collegati in classi: in questo paragrafo Manzoni sintetizza l’organizzazione della società lombarda del ’600 secondo i diversi ceti: clero, nobiltà, esercito, mercanti e artigiani, magistrati e avvocati, medici, contadini. A questi si dovrà aggiungere naturalmente il popolo più minuto delle campagne e delle città, dedito alle mansioni più misere e quasi senza alcun peso legale e sociale.
129. immunità: speciali condizioni di favore, riservate agli ecclesiastici, rispetto a determinati procedimenti penali e al pagamento delle tasse.
130. arrolati ... confraternite: riuniti in associazioni.
131. giurisperiti: avvocati ed esperti di diritto.
132. oligarchie ... propria: ogni singolo e ristretto gruppo di potere ha sue specifiche forze e privilegi che può usare nei confronti degli altri, per offesa o per difesa.
133. destrezza: astuzia, abilità.
134. facinorosi: violenti, criminali.
135. nelle campagne ... resistere: in campagna, dove più lontani e diradati sono i centri del potere ufficiale, è più facile per un uomo o una famiglia potente esercitare con la prepotenza un potere privato su persone abituate a considerarsi (riguardarsi) sottomesse. È proprio il caso di don Rodrigo (nobile dovizioso, cioè ricco) e di tutta la vicenda qui raccontata.
136. anni della discrezione: maturità, età della ragione.
137. gran fatto: molto.
138. a un certo segno: a un certo punto.
139. lo dispensa: lo esonera, lo esenta.
140. adoperarsi molto: darsi molto da fare, impegnarsi.
141. podestà laiche: poteri civili.
142. dissimulando ... capricciose: fingendo di non vedere le loro prepotenze.
143. corrispondendo con sommissioni: sottomettendosi.
144. fiele: amarezza, rancore.
145. esacerbato: esasperato.
146. finalmente: alla fine, dopo tutto.
147. fantastico: instabile, irascibile.
148. battuto: sconfitto.
149. torbido: corrotto, disonesto.
150. confratelli ... soverchiatore: per difendere il proprio “sistema di vita”, e far tacere la propria coscienza, don Abbondio se la prende con gli stessi suoi confratelli, cioè quei preti ed ecclesiastici che interpretando correttamente la propria vocazione religiosa difendono i deboli contro i prepotenti (soverchiatore).
151. comprarsi ... ai cani: la “filosofia” di don Abbondio si esprime spesso con motti proverbiali e popolari; in questo caso il comportamento di chi difende i deboli è condannato perché conduce a sicuri mali e pretende di risolvere problemi impossibili.
152. alieni dal risentirsi: incapaci di provare rancore.
153. i miei venticinque lettori: con queste espressioni di diretto e confidenziale coinvolgimento l’Autore si rivolge spesso ai suoi lettori, fino al celebre congedo finale del cap. XXXVIII.
154. anni di studio: anni di costante applicazione.
155. sconcertato in un punto: crollato, travolto in un momento.
156. passo: situazione.
157. tumultuariamente: tumultuosamente.
158. Ragazzacci ... galantuomo: concentrato solo sul proprio interesse, don Abbondio stravolge la situazione reale: Renzo e Lucia da “vittime” di un sopruso diventano “persecutori”, dei ragazzacci che per i loro meschini interessi non si preoccupano dei problemi che creano a un galantuomo.
159. Perché ... a parlare...: la sospensione lascia intendere il tardivo suggerimento di don Abbondio ai bravi di andare a parlare con i diretti interessati, i “promessi sposi”. Lui stesso però sembra censurare questa esplicita affermazione, quasi si rendesse conto della sua meschinità, come detto nelle righe seguenti.
160. cose a proposito: le parole adatte.
161. imbasciata: messaggio, avviso.
162. cosa troppo iniqua: cfr. nota 159.
163. toccare ... cappello: nei due gesti di riverenza si concretizza la sottomissione e il timore di don Abbondio nei confronti di don Rodrigo: di fronte a lui egli abbassa la testa e si toglie il cappello facendo riverenza fino a terra.
164. riputazione: onore, credibilità.
165. titoli: insulti.

rr. 361-439 Il capitolo si chiude con una scena di semplicità domestica: don Abbondio a casa alle prese con la serva Perpetua, personaggio secondario ma di grande personalità e, soprattutto in questa prima parte della vicenda, con un ruolo decisivo nel concatenarsi della storia.

166. fargli ... le proprie: fargli sopportare le sue bizzarrie (fantasticaggini).
167. età sinodale dei quaranta: il Sinodo, cioè il consiglio superiore della Chiesa che decide sulle questioni spirituali e materiali della religione, aveva stabilito che le governanti dei parroci e più genericamente per poter lavorare presso la casa di un prete la donna doveva aver compiuto almeno quarant’anni.
168. celibe ... amiche: Perpetua è nubile, cioè non si è mai sposata, e su questo lei e le amiche spettegolano maliziosamente. Fin dall’inizio la figura di Perpetua è trattata dunque con domestica simpatia e ironia→.
169. legato: incerto, malfermo.
170. adombrato: cupo, preoccupato.
171. non ci sarebbero nemmen bisognati: non ci sarebbe neppure stato bisogno.
172. gli occhi esperti: Perpetua conosce bene don Abbondio, e intuisce al primo sguardo i suoi stati d’animo.
173. brutto: sconvolto.
174. gran caso: grande disgrazia.
175. empiendo: riempiendo.
176. votandolo: vuotandolo.
177. le mani arrovesciate ... davanti: le mani rovesciate sui fianchi e i gomiti puntati davanti. È l’immagine tipica di Perpetua, che mostra tanto la sua decisione quanto la sua curiosità, soprattutto nel rapporto con don Abbondio.
178. ne va la vita!: si rischia la vita.
179. come quando...: don Abbondio sa che Perpetua è chiacchierona, e allude qui a qualche precedente occasione in cui aveva divulgato qualche confidenza.
180. un tasto falso: un argomento sbagliato, inopportuno.
181. onde: per cui.
182. sospensioni: interruzioni.
183. Delle sue!: un’altra delle sue malefatte!
184. toccasse a me di levarnela: toccasse a me toglierla dai guai.
185. il nostro arcivescovo: si tratta dell’arcivescovo di Milano Federigo Borromeo, che diventerà in seguito positivo protagonista→ nel romanzo. In particolare vedremo come questo primo consiglio di Perpetua verrà richiamato all’inizio del cap. XXVI.
186. ci gongola: ne prova piacere, ne gode. Naturalmente questa è l’interpretazione semplicistica di Perpetua. In realtà la soddisfazione del Cardinale nel rendere giustizia ai più deboli è di ben più nobile natura. Federigo Borromeo appartiene proprio a quel tipo di ecclesiastici che don Abbondio disapprovava, quei confratelli che, a loro rischio, prendevan le parti d’un debole oppresso, contro un soverchiatore potente (cfr. rr. 325-326).
187. come qualmente: in che modo: con il termine qualmente Perpetua scimmiotta il linguaggio colto delle lettere ufficiali.
188. con licenza: con permesso, scusate. Con questa espressione di riguardo, Perpetua accenna una qualche espressione colorita sul fatto che tutti approfittino della debolezza di don Abbondio. Subito dopo dirà infatti che lui è sempre pronto a calar le brache (i pantaloni), cioè a cedere di fronte a qualunque pressione pur di evitare contrasti. Nei toni usati da Perpetua si coglie tutta la sua insofferenza.
189. baggianate: sciocchezze.
190. mescendo: versando.
191. bagattella: una cosa da niente. Don Abbondio usa un tono di autocommiserazione, non sentendosi minimamente responsabile dell’accaduto.