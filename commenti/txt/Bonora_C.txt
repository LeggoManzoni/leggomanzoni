
INTRODUZIONE
1. L’Historia...: Fingendo che le vicende del
romanzo siano attinte dal manoscritto di un
anonimo, il M. ricorre a un espediente già usato
da altri autori: per non dire dell’Ariosto che
nell'Orlando furioso si appella all’autorità di
Turpino e di trovate simili in Walter Scott e
nel Platone in Italia di Vincenzo Cuoco, si pensi
al Cervantes che volle far passare il Don Chisciotte come traduzione da un immaginario
autore arabo, Cide Hamete Benengeli. Ma l’originalità dell’invenzione del M. consiste nel porre al principio del romanzo questa pagina di
prosa secentesca, che con la sua magniloquenza
viene a essere una prima caricatura di quel costume e di quel gusto di cui l’autore fu interprete geniale e insieme giudice implacabile. La
dissertazione molto sostenuta sui compiti degli
storici attribuita all’Anonimo porta di colpo il
lettore nell’epoca in cui è collocata la «storia
milanese del secolo XVII». — una guerra illustre: È la prima di una serie di immagini (gli
anni suoi prigionieri, passa in rassegna, schiera
di nuovo in battaglia) che, per dare solennità
al discorso, si ispirano all’arte militare o, meglio, a quell’amore delle parate militari, che si
trova in molti poemi eroici del Seicento, composti ad imitazione della Gerusalemme liberata
e, più ancora, della Gerusalemme conquistata.
4-5. gl’illustri Campioni... Allori: i personaggi illustri che si conquistano fama e gloria.
La frase «fanno messe di Palme e d’Allori»
è il primo indizio sicuro del testo che il M.
ebbe in particolare presente per foggiare lo
stile dell’Anonimo: il Raguaglio dell’origine et
giornali successi della gran peste contagiosa e
malefica seguita nella città di Milano, e suo
Ducato dall’anno 1629 all’anno 1632 (Milano,
1648) del medico Alessandro Tadino. Il Tadino
lodando il canonico Ripamonti per la sua Historia patria, aveva scritto: «Dal suo perspicace
ingegno non scaturiscono se non parti fertilissimi, che germogliando al suo merito Palme,
e allori, registrano il suo nome sugl’annali dell’eternità» (al medico milanese non bastava la
«guerra illustre contro il Tempo»: egli pensava addirittura agli «annali dell’eternità»!).
Ma nella sola dedicatoria del Raguaglio del Tadino si trovano quasi tutte le particolarità grafiche per mezzo delle quali il M. ha dato il
suo speciale colore alla prosa dell’Anonimo:
profusione di maiuscole nelle iniziali di nomi
comuni; u intervocalica in luogo di v; h iniziale in parole derivate dal latino; t davanti a i
seguita da vocale, in luogo di z; consonanti
doppie non solo in corrispondenza di un gruppo
consonantico latino (per es. Attioni dal lat.
actiones), ma anche dove il raddoppiamento
non è richiesto da fedeltà al latino (per es. Traggedie, malvaggità); gli e preposizioni articolate
composte con gli, apostrofati davanti a vocali
diverse da i. Che il romanziere intendesse non
dare un esempio generico di prosa secentesca
(tanto più che nel Seicento molti prosatori dal
Galilei al Sarpi, dal Testi al Segneri seppero
scrivere con misura ed eleganza), ma di una
cattiva prosa d’autore lombardo è da lui esplicitamente detto dove, commentando lo stile dell’Anonimo (vedi, in questa stessa Introduzione,
le rr. 60-61), dichiara che i caratteri che vi si
notano sono quelli «degli scritti di quel secolo, in questo paese»; ma già nel Fermo e
Lucia (t. III, cap. V), dove citava per la prima
volta il Raguaglio dichiarava che era scritto «a
dir vero con le gomita». Che poi il Tadino sia
servito da modello al M. è ben dimostrato, oltre che da qualche altro particolare che si dichiarerà nelle note seguenti, dall’esame della
elaborazione cui venne sottoposta l’Introduzione: due redazioni l’autore ne stese per il Fermo
e Lucia, una quando cominciò a scrivere la
minuta, e quasi certamente non aveva ancora
letto il Raguaglio, una seconda a romanzo compiuto; e mentre nella prima è già esplicito il
pensiero sulla storia attribuito all’Anonimo ma
lo stile è di un secentismo moderato, solo nella
seconda, scritta dopo la lettura del Tadino, si
riscontrano i caratteri di secentismo smaccato,
che nella Introduzione dei Promessi sposi vengono ripresi con più fine senso caricaturale.
5-6. imbalsamando... Potentati: L’idea di imbalsamare con l’inchiostro le imprese dei grandi
sta in relazione con la definizione data sopra
degli anni che il tempo non solo fa prigionieri
ma addirittura riduce cadaveri. Entra così nella
prosa dell’Anonimo anche un certo gusto del
macabro che è tipico dello stile secentesco. Ma
a parte il valore delle metafore, all’Anonimo
viene attribuito un pensiero che assume un significato polemico per il M.: il buon secentista osserva infatti che gli storici conservano il
ricordo delle imprese dei personaggi illustri, e
che nondimeno possono darsi nella storia degli
umili fatti non meno degni di ricordo. Ma il
M. credeva che fosse un torto degli storici del
passato essersi occupati soltanto della storia illustre; educatosi su Voltaire, che come storico
aveva dato sopra tutto importanza alle arti, al
commercio, all’industria, alle attività pacifiche
che fanno progredire la civiltà, e trovando nelle
Lettere sulla storia di Francia di Augustin
Thierry, pubblicate nel «Courier français» del
1820, la difesa dei ceti borghese e popolare del
medioevo contro la classe guerriera dei dominatori germanici, egli si era persuaso che la
storia dovesse essere scritta dando la giusta
parte agli umili, vittime troppo spesso dei potenti che imprimono con la loro volontà il
corso alle vicende umane, e nondimeno presenti anch’essi nella storia come artefici di progresso grazie alla loro operosità e a un più
profondo sentimento della giustizia. Il pensiero del M. sull’ufficio dello storico risulta
bene da questi due passi del Discorso sopra
alcuni punti della storia longobardica in Italia: «... una serie di fatti materiali ed esteriori, per dir così, foss’anche netta d’errori e
di dubbi, non è ancora la storia, nè una materia bastante a formare il concetto drammatico
d’un avvenimento storico. Le circostanze di
leggi, di consuetudini, d’opinioni, in cui si
sono trovati i personaggi operanti; i loro fini
e le loro inclinazioni; la giustizia, o l’ingiustizia di quelli e di queste, indipendentemente
dalle convenzioni umane, secondo e contro le
quali hanno operato; i desideri, i timori, i patimenti, lo stato generale dell’immenso numero
d’uomini, che non ebbero parte attiva in quell’avvenimento, ma che ne provaron gli effetti;
queste ed altre cose d’uguale, cioè di molta
importanza, non si manifestano per lo più ne’
fatti stessi; e sono però i dati necessari, per
giudicarne rettamente». «I cronisti del medio
evo raccontano per lo più i soli avvenimenti
principali o straordinari, e fanno la storia del
solo popolo conquistatore, e qualche volta de’
soli re e de’ soli personaggi primari di quel
popolo. Delle sue relazioni coi conquistati, dello
stato di questi non parlano quasi mai di proposito». Per discrezione di artista e per rispetto della storia il M. attribuì tuttavia all’Anonimo una concezione meno esplicitamente
moderna, limitandosi a fargli constatare quale
interesse possano offrire talvolta anche le vicende di umili personaggi.
7-8. trapontando... Attioni gloriose: Non si
tratta di ricami, ma di arazzi molto alla moda
nel secolo XVII, quando anche in Francia fiorì
la manifattura dei Gobelins; negli arazzi si usavano fili d’argento e d’oro e vi si rappresentavano le grandi gesta della guerra, della politica ecc., ossia le azioni gloriose di cui discorre
l’Anonimo.
10. Labirinti de’ Politici maneggi: le intricate pratiche della politica.
10-11. il rimbombo de1 bellici Oricalchi: Il
suono delle trombe di guerra, per alludere alla
parte che nelle storie tradizionali hanno i fatti
militari. A rendere più sonante l’immagine
giova l’averla chiusa in un endecasillabo, con
il raro accento di terza, come il primo della
Gerusalemme liberata: «Canto l’armi pietose e
’l capitano».
13. schietta e genuinamente: la coppia di avverbi con un solo suffisso -mente era abbastanza
comune nell’italiano antico. Il Tadino insisteva nelle pagine proemiali del Raguaglio sulla
«schietta, pura e netta verità» del suo racconto e sul proposito di «scrivere la pura, e
schietta verità», e forse al M. restò impresso
l’aggettivo «schietto», che sembra quanto di
più contrario si può dare all’artificiosità secentesca.
14. angusto Teatro: l’ambiente ristretto nel
quale si svolge la storia di Renzo e Lucia, tra
il paesello natio dei due promessi, Monza, Milano, Bergamo.
16. operationi diaboliche: Più sotto si legge
«arte e fattura diabolica», e insistendo su questo concetto l’Anonimo vuole spiegare che in
uno stato retto con tanta saggezza qual era la
Lombardia al tempo della dominazione spagnola, i mali che si verificarono possono essere
imputati soltanto all’intervento di irresistibili forze del male. Su un’«arte diabolica», a proposito del diffondersi della peste, molto però
insiste anche il Tadino.
17. amparo: protezione. Uno dei pochi spagnolismi rimasti a lungo nella parlata milanese,
almeno secondo la testimonianza di Pietro Verri, che nella Storia di Milano scrisse: «Gli Spagnuoli ne’ due ultimi secoli dominarono il Milanese, e appena tre o quattro parole spagnuole
ci sono restate, infado, amparo, giunta, desdita
e poco più».
18-21. che è quel Sole... erranti Pianeti: Il
re di Spagna, sua maestà cattolica, è paragonato
al sole, il governatore cui affida temporaneamente il milanese alla luna, i senatori alle stelle
fisse, gli altri magistrati ai pianeti: è una rappresentazione che vorrebbe essere grandiosa e
risulta ridicola per la ricerca forzata di corrispondenze tra il mondo dei politici, nel quale
il M. è portato a vedere meschinità ed egoismo, e lo spettacolo grandioso del cielo stellato.
24. sevitie: azioni crudeli.
26-27. occhij d’Argo e braccj di Briareo: In
una prosa tanto sostenuta non possono mancare ricordi mitologici: Argo era il principe
argivo dai cento occhi che Era aveva messo
a guardia di Io, amata da Giove e trasformata
in giovenca; Briareo era un gigante dalle cento
braccia. La malizia dello scrittore è sottilissima:
Argo venne addormentato col suono del flauto
da Ermete che gli cavò gli occhi; Briareo, secondo la più accreditata versione del mito, finì
fulminato sotto l’Etna. Si osservi poi che «si
vanno trafficando per li pubblici emolumenti»
significa, secondo l’Anonimo, che si prodigano
per il bene pubblico; ma il lettore non può non
dare alla frase un ben diverso significato: «si
danno da fare per trarre vantaggi personali dai
pubblici uffici».
28. Per locchè: Qualche commentatore osserva che questo nesso è artificioso, in quanto
non segna un preciso passaggio logico; qualche
altro si sforza di spiegarlo come una congiunzione appropriata. Nella prima Introduzione del
Fermo e Lucia il M. aveva usato un più generico «adunque», mutato nella seconda in «perlochè», probabilmente per suggestione del Tadino, che usa un «perloché» non meno forzato di questo nella dedica del Raguaglio: «A
me, a cui sempre l’altrui opinioni piacquero,
mai non daranno noia le parole pungenti, e
d’ogni tempo mi saranno dolci gl’aculei, quando
di ape ingegnose esser si scorgeranno, dalle
quali se ponture danno, non è però, che miele
di virtuosa attione non si raccolga. Perloché
essendomi appresentata l’eminenza delli meriti
di V.S. Illustrissima, e sapendo io quanto le
deuo, mercé le mie obbligationi; ho risoluto
dedicargli, come gli dedico, questa mia fatica,
e riporla sotto la di lei protettione...».
30-31. con rendersi tributarij delle Parche:
Bastava dire che erano spariti dalla scena del
mondo; ma aggiungendo che la maggior parte
dei personaggi di questa storia hanno pagato
il loro tributo alle Parche (le divinità alle quali,
secondo gli antichi, era affidato il filo della vita
umana), l’Anonimo introduce un altro particolare mitologico col quale crede di abbellire
la sua prosa.
31. per degni rispetti: per giusti riguardi.
Anche questa espressione si trova nel Tadino,
che nel cap. 42° della seconda parte del Raguaglio, tacendo il nome di un tale giustiziato
come untore, avvertiva: «della parentela per
degni rispetti non si nomina».
32. generaliter: senza precisarli minutamente.
34. Parto: nel senso di prodotto letterario
è parola usata frequentemente dal Tadino.
34-35. questo tale Critico... della Filosofia:
La filosofia scolastica, della quale non si stenta
a credere che l'Anonimo si fosse nutrito, insegnava che la sostanza dei fatti è quella che
conta, e che i nomi e le determinazioni di
luogo e di tempo sono accidentali. Anche in
questo punto si vede però che il M. fa dire
all’Anonimo, in forma un poco ingenua, una
verità che egli condivide: nonostante la sua
ricerca di precisione realistica il romanziere ha
taciuto infatti non solo il casato di molti personaggi e addirittura il loro nome (il conte zio,
l’innominato...), ma non ha detto esplicitamente
nemmeno quale sia il paesello di Renzo e Lucia
per non abbassare il romanzo al livello di una
cronaca.
38. accidenti: nel significato di «fatti accidentali», che sono così ma potrebbero essere
diversi senza che la sostanza delle cose muti.
È però una trovata maliziosa lasciare in sospeso
la pagina dell’Anonimo su questo «accidenti»,
al quale segue uno scarabocchio mal decifrabile:
si pensa a un’esclamazione indispettita del M.,
di tutt’altro significato.
45-46. grandine di concettini e di figure:
Sono gli aspetti più appariscenti non solo della
prosa dell’Anonimo ma di tanta letteratura del
Seicento, che si compiacque degli ingegnosi accostamenti di cose tra loro lontane (i concetti,
donde il così detto concettismo) e dell’abuso di
quelle forme del linguaggio traslato (le figure),
che si insegnavano nelle scuole di retorica.
50. Idiotismi: espressioni proprie di un determinato luogo; idiotismi lombardi significa
dunque non locuzioni propriamente dialettali,
ma ricalcate sul dialetto di Lombardia.
55. rettorica... buon gusto: La retorica o rettorica, che nella Grecia antica e a Roma fu originariamente il complesso delle norme necessarie all’oratore per ben parlare, andò via via
degenerando quando divenne nelle scuole un
insegnamento fondato sul presupposto che per
bene parlare e bene scrivere si debbano applicare regole fisse. Con molto buon senso il M.
osserva tuttavia che qualora lo scrittore accordi
le parole e le immagini con la situazione che
illustra si ha una retorica «discreta, fine, di
buon gusto», ossia uno stile appropriato e
misurato.
58. rozzo insieme e affettato: In queste contradizioni dello stile dell’Anonimo sembra che
il M. voglia indicare una contradizione che
egli riteneva propria della società secentesca,
la quale sotto il fasto e l’eleganza preziosa celava spesso rozzezza e grossolanità di gusto.
60. solecismi: errori di grammatica e di
sintassi.
68. in quanto storia: per i fatti che racconta,
non per lo stile. Insistendo sulla parola storia
l’autore non vuole evidentemente alludere soltanto alle vicende di Renzo e Lucia e del loro
matrimonio contrastato, ma a tutti gli eventi
che entrano nel romanzo, ai quali va il suo
interesse per quel complesso sentimento di attrazione e di repulsione da lui provato di fronte
alla civiltà del Seicento.
72-73. esposta... libro medesimo: L’origine
del libro non è stata esposta con ingenuità se
non per chi sia tanto candido da ritenerla vera;
ma per sfatare ciò che ha appena detto del
manoscritto dell’Anonimo, l’autore fa uso di
un’ironia che solo un lettore attento arriva a
cogliere: se l’ingenuità messa nel raccontare
l’origine del romanzo è del tutto apparente,
ben poca sarà l’importanza del romanzo stesso.
76. interrogare altri testimoni: cercare conferma in ricerche storiche sulle condizioni della
Lombardia negli anni 1628-1631 e sui fatti che
si connettono alla parte propriamente romanzesca dei Promessi sposi.
79. cose più forti: fatti più gravi, e anche
in questa avvertenza è implicito l’atteggiamento
critico assunto dal M. verso i costumi del Seicento lombardo.
83. alcuna di quelle testimonianze: in particolare la Historia patria del Ripamonti e il
Raguaglio del Tadino.
86. Qui sta il punto: Oltre che della fedeltà
alla verità storica, l’autore fu preoccupato della
lingua che conveniva usare, e proprio nello scrivere il romanzo egli venne chiarendosi quell’ideale di una lingua viva, fondata sul buon uso
toscano e accessibile anche a lettori di modesta cultura, in cui consiste il grande modello da
lui offerto alla prosa italiana moderna.
93. contingenti: eventuali. Ma ha sapore
scherzoso, perché il termine era usato nel linguaggio della filosofia scolastica.
95-97. non ci si presentò... le mutano: Ironizza sulle discussioni letterarie, le quali troppo
spesso consistono in cavilli per difendere tesi
opposte, in quanto, come osserva subito dopo,
esse nascono «dal non badare ai fatti e ai principi su cui il giudizio deve essere fondato».
97-103. Spesso... insieme a spasso: Il procedimento adottato sembra che consista nel dimostrare che le opposte opinioni, messe a confronto, rivelano sempre chiaramente le loro debolezze. Non si deduca però di qui una preconcetta sfiducia del M. verso la critica e le
polemiche letterarie, chè non ci si spiegherebbe
la ferma posizione di difensore del romanticismo da lui presa sopra tutto nella Lettre à
M. Chauvet (1820) e nella Lettera sul romanticismo (1823). Egli garbatamente denunzia il
vizio intrinseco alle questioni poste male, e se
la cava con battute volutamente prosaiche, che
finiscono per essere esattamente il rovescio delle
sottigliezze artificiose della prosa dell’Anonimo.
106. venivano a fare un libro: Quel libro effettivamente il M. cominciò a scriverlo al tempo
in cui lavorava al romanzo e lo portò faticosamente avanti senza concluderlo e lasciandolo
inedito. Lo ha pubblicato poi col titolo Sentir
messa Domenico Bulferetti (Milano, Bottega di
Poesia, 1923).
108-109. un libro... cosa ridicola: In questa
confessione si rispecchiano la modestia e la discrezione dell’autore, il quale evidentemente
non riteneva illecito, come vorrebbe far credere, comporre un libro di teoria letteraria e
linguistica. Forse egli guardò con sospetto i
troppi trattati che erano stati scritti in Italia
dal Cinquecento al Settecento sulla così detta
questione della lingua. Ma se venne ordinando
le sue idee linguistiche nell’incompiuto Sentir
messa fu perché avvertì il bisogno, come ogni
grande artista, di chiarirsi criticamente la sua
stessa opera creativa. È ben vero però che anche le idee linguistiche del M. valgono sopra
tutto in quanto si trovano in concreto attuate
nel romanzo, e per questo si può essere d’accordo con lui che «di libri basta uno per
volta», tanto più se il libro è un capolavoro
come i Promessi sposi.

CAPITOLO I

1. Quel ramo... Como: il così detto lago
di Lecco. Dei luoghi qui descritti il M. ebbe
una conoscenza precisa per avervi trascorso,
come si legge nel Fermo e Lucia, «gran parte della infanzia e della puerizia, e le vacanze
autunnali della prima giovinezza», soggiornando nella villa paterna del Caleotto, presso
Pescarenico. Non per questo si abbandonò
alla poesia dei ricordi nel descrivere il paesaggio a lui ben familiare, anzi, per quel rispetto
della oggettività che fu tra i suoi ideali di
artista, diede del lago di Lecco e dei suoi
dintorni una descrizione analitica e precisa,
ma, specialmente nella prima parte, così povera di poesia che, a dire il vero, di tanti
particolari nessuno resta impresso nella memoria, se non la forma del Resegone, più
caratteristica però per se stessa che per il modo
in cui lo scrittore la rappresenta. — volge a
mezzogiorno: La direzione, per esattezza, è da
nord-ovest a sud-est.
1-2. due... dì monti: le Alpi Orobie a oriente
e i monti della Brianza a occidente.
7-9. l’Adda rincomincia... nuovi seni: Dopo
il ponte di Lecco riprende il corso dell’Adda,
che poi rallentando e distendendosi cessa di
nuovo per un tratto di essere fiume e forma
i laghetti di Pescarenico, Garlate, Olginate.
9-10. tre grossi torrenti: il Gerenzone, il
Caldone, il Bione.
17-18. poi si rompe... dell’acque: In questo
ricordare l’opera di erosione delle acque si
scopre addirittura la vena degli scrittori scienziati del Settecento e quell’interesse che, sulle
loro orme, Carlo Cattaneo avrebbe portato alla
geologia come primo dato necessario per comprendere i fenomeni storici, in quanto essi
sono sempre legati a condizioni ambientali.
20. di terre, di ville, di casali: In ordine
d’importanza decrescente sono nominati borghi, villaggi e case di campagna isolate.
24. un gran borgo... città: Anche il Foscolo
nel secondo inno delle Grazie celebra Lecco
come sede di attive industrie: «mentre in
cadenza Di Lecco il malleo domator del bronzo
Tuona dagli antri ardenti». Divenuta città
sempre più fiorente, Lecco innalzò nel 1891
un monumento al Manzoni, inaugurato con
un discorso di Giosuè Carducci.
26-31. e aveva perciò... della vendemmia:
Il sentimento del M. è quello di un italiano
e, prima ancora, di un cristiano offeso dai
soprusi di quei dominatori stranieri; ma velata sul principio (l’onore d’alloggiare un comandante, il vantaggio di possedere una stabile guarnigione di soldati spagnoli), l’ironia
si fa poi pesante, come avviene in certe
espressioni scherzose che consistono nel dire
smaccatamente il contrario del vero.
32-47. Dall’una all’altra... nell’orizzonte: Tornando alla descrizione del paesaggio la pagina
acquista una vibrante animazione: le cose non
sono più viste dall’esterno; il poeta si cala
in esse godendo uno spettacolo tanto vario, e
il lettore, mentre ammira l’esattezza dei particolari, ha quasi l’impressione di quel rapido
spostarsi della visuale al quale ci ha abituato
la tecnica delle riprese cinematografiche: strade e stradette incassate tra i muri sì che appena si scorge un lembo di cielo, poi l’improvviso aprirsi di terrapieni dai quali, secondo i punti, si gode la vista di questa o
quella parte di un paesaggio tanto vario nei
suoi aspetti, col lago ora disteso davanti all’occhio ora chiuso nei golfi e nelle gole, e i
monti tutt’intorno che, quanto più la vista
spazia, vanno quasi perdendo i loro contorni
confondendosi all’orizzonte. Domina in questa
parte della descrizione una serenità quasi idillica: la natura che lo scrittore contempla sembra fatta per rendere felici gli uomini che vi
abitano, ma basterà il capriccio di un signorotto per sconvolgere la vita serena di due
innocenti che in questo piccolo mondo si ripromettevano di trascorrere una vita allietata
dall’amore e dal lavoro. Anche più esplicito
era nel Fermo e Lucia l’intento del romanziere di creare un contrasto tra la vita serena
degli umili e la funesta prepotenza di don
Rodrigo, per l’attenzione che egli metteva nel
rilevare come il lavoro umano avesse trasformato e reso più varia e bella con le diverse
colture la zona adiacente il lago.
33. tuttavia: tuttora.
47-48. Il luogo... da ogni parte: L’osservazione non è di troppo: dopo avere spaziato
in una lontananza nella quale i monti spesso
perdono i loro contorni e si confondono all’orizzonte, l’occhio torna sulle cose vicine,
che gli offrono imo spettacolo non meno avvincente.
56. sulla sera... 1628: Tanta esattezza nell’indicare l’ora, il giorno, il mese e l’anno
è richiesta dall’importanza del fatto che sta
per accadere: l’intimazione dei bravi a don
Abbondio segna infatti il principio di tutte le
avventure del romanzo. Ciò non toglie che una
certa solennità nel determinare la data abbia
un leggero senso ironico, perchè, per il momento almeno, il personaggio al quale si pensa è don Abbondio che torna bel bello dalla
sua passeggiata: un’occupazione per sé non
certamente degna di passare alla storia. — Abbondio: Sant’Abbondio è il protettore di Como,
e a lui è dedicata la cattedrale della città.
57-59. il nome... nè altrove: La precisione
della data è in certo modo corretta dalla indeterminatezza in cui sono lasciati il nome di
famiglia di don Abbondio e quello del paese
nel quale egli esercita il suo ministero sacerdotale. Gli studiosi si sono anche industriati
a identificare quest’ultimo, ma a parte la scarsa consistenza delle varie ipotesi (Olate, Acquate, Maggianico) per chi ha senso della
poesia quel paese è soltanto «il paese di
Renzo e Lucia», un luogo cioè che non occorre designare su una carta geografica per
crederlo ben reale.
59-69. Diceva... quel giorno: I gesti di don
Abbondio servono da commento a quel «tornava bel bello dalla passeggiata verso casa»,
che è una prima connotazione del personaggio
pacifico e abitudinario. Don Abbondio dice
tranquillamente l’uffizio, s’interrompe, si distrae per gettare con un piede contro il muro
i ciottoli che incontra sul suo cammino, gira
gli occhi oziosamente all’intorno, sì che sembra
non veda nemmeno come la luce del tramonto tinga di magnifiche macchie di porpora
i massi dei monti. Il suo contegno è così distratto che anche l’atto di alzare gli occhi alla
svolta della stradetta è identico a quello di
tante altre sue passeggiate. Da questi gesti
risulta il suo carattere, con tratti indimenticabili. Giustamente osservava il De Sanctis a
proposito di questa prima apparizione del personaggio: «Voi non sapete come vesta, che
faccia abbia, ma l’avete tutto innanzi, e non
mediante riflessioni, ma con particolari plastici,
e certi atti che per lo più si notano e Manzoni ha presi dal vero e messi in rilievo: atti
caratteristici che rappresentano tutto l’interno
d’un personaggio».
59. ufizio: o più comunemente uffizio, sono
le preghiere e i salmi che un sacerdote deve
recitare ogni giorno.
60. breviario: libro che contiene l’uffizio;
così denominato perché riporta in forma più
breve, per uso personale del sacerdote, il più
ampio e vario uffizio divino che si celebra
in chiesa.
65. i fessi: le fessure.
72. alla cura: alla casa parrocchiale.
78-79. volevan dire anime del purgatorio: Il
M. sorride della rozzezza del pittore e dell’ingenuità dei fedeli che accettano la sua raffigurazione del purgatorio. Il particolare ha anche un significato simbolico, per chi pensi che
in questo momento comincia quello che sarà
il purgatorio di don Abbondio.
88-97. Avevano entrambi... bravi: Mentre
di don Abbondio sono ritratti i gesti che servono a farci conoscere l’uomo abitudinario e
svagato, dei bravi il M. non si limita a sottolineare il contegno di persone spavalde e
sicure di sé, ma ne descrive l’abito in ogni
particolare. La descrizione nasce dall’interesse
del M. per gli aspetti caratteristici del costume secentesco. Si osservi però come nella precisione di questo ritratto l’autore venga sottolineando nei vari particolari l’ostentazione
della forza e della spavalderia: la reticella
termine in una gran nappa: il ciuffo è enorme; i mustacchi sono lunghi e arricciati in
punta. Addosso poi i bravi portano quasi un
arsenale, e dalle loro armi si riceve insieme
l’impressione della prepotenza (non un coltello
ma un coltellaccio spunta fuori dal taschino
dei calzoni, non una spada ma uno spadone
completa l’armatura), e quella di un’eleganza
studiata. La descrizione dello sfoggio di armi
e divise sgargianti degli sgherri è argomento
comune della nostra letteratura, specialmente
degli autori di commedie e di novelle, ma il
M. per il suo gusto della verità storica qui ha
mirato a fissare un particolare di vita del Seicento, dandoci, per usare una felice espressione
del Russo, la prima delle stampe secentesche
di cui è ricco il romanzo.
102. Fino dall’otto aprile: Interesse per i
fatti storici e un invincibile scetticismo verso
l’inettitudine dei politici a correggere, specialmente in epoche di autoritarismo, i costumi e
a emanare leggi efficaci hanno dettato al M.
questo brano che a qualcuno è sembrato un’inutile digressione. Ma nel dimostrare l’inefficienza
delle varie gride contro i bravi ci si rivela ima
delle tipiche manifestazioni dell’ironia manzoniana: quella che più somiglia all’ironia usata
da Voltaire e che consiste nel dimostrare l’assurdità di un istituto o di un’opinione esponendoli con apparente obiettività, ma in modo
che risultino lampanti le interne contraddizioni.
I titoli altisonanti dei governatori e le severe
misure minacciate dovrebbero dare garanzia della efficacia delle gride, ma se queste si susseguono regolarmente dimostrazione più palese
dell’inutilità di quei provvedimenti e della sostanziale debolezza d’un governo apparentemente forte non si potrebbe dare.
105-106. Sua Maestà Cattolica: Filippo II di
Spagna.
112. fargli spalle: spalleggiarlo.
116-117. le piu... dell’ordine: Qui l’autore
non riassume, ma interviene per dichiarare la
sua disapprovazione di fronte a un provvedimento che lascia in arbitrio di esecutori della
giustizia la facoltà di usare qualsiasi mezzo per
l’esecuzione dell’ordine.
126-127. processo informativo: processo istruttorio, condotto per estorcere la confessione al
colpevole. Tutto il brano di questa seconda
grida è citato in modo da suonare aperta condanna di una pratica giudiziaria che fu severamente criticata, in nome di un più alto ideale
di giustizia e di umanità, da giuristi e filosofi
del Settecento, tra i quali devono essere ricordati innanzi tutto, come ben noti al M., Cesare Beccaria, suo nonno materno, autore del
trattato Dei delitti e delle pene (1764), e Pietro
Verri, autore delle Osservazioni sulla tortura,
apparse postume nel 1804.
128. galea: galera.
148. appostatamente: stando in agguato.
151. come s’usa nelle malattie ostinate: Anche qui interviene direttamente l’autore con
un commento ironico.
152.	onninamente: in ogni modo.
161-162. il 5 decembre 1600: Il conte di
Fuentes aveva fatto il suo ingresso solenne in
Milano il 16 ottobre di quell’anno e resse il
milanese sino alla morte, avvenuta il 21 luglio
1610. Aveva più di settant’anni quando fu nominato governatore, ma era un vecchio pieno
di energia, e per l’impegno messo nella politica estera e interna fu tra i governatori spagnoli uno dei più famosi e dei più discussi,
e a lui, diversamente che agli altri, il M. dedica incidentalmente alcune notizie, nelle quali
è l’eco della particolare avversione con la quale
il Fuentes fu giudicato dai milanesi anche dopo
la sua morte.
162. comminazioni: minacce di pene.
167. Enrico IV: Enrico IV della casa di Navarra, re di Francia dal 1589 al 1611.
168. duca di Savoia: Carlo Emanuele I (1580-
1630), genero di Filippo II, con l’appoggio spagnolo entrò in guerra con il re di Francia per
il possesso del marchesato di Saluzzo, e l’ottenne con il trattato di Lione del 17 gennaio
1601, cedendo però alla Francia ben più vasti
territori.
169. duca di Biron: Charles de Gontaut duca
di Biron, avendo combattuto a fianco di Enrico IV raggiunse le più alte cariche militari,
ma, ambiziosissimo, si lasciò indurre dal duca
di Savoia e dal Fuentes a ordire una congiura
contro il suo re. Denunciato da uno dei congiurati, venne condannato alla decapitazione nel
1602 dal Parlamento di Parigi. Il M. scherza con
quel suo «fece perder la testa», perché il
Fuentes fece perdere il senno a Biron sobillandolo contro il suo re e benefattore, ma fu così
la causa della sua morte per decapitazione.
175. regii camerali: I tipografi Malatesta ottennero nel 1603 e conservarono a lungo il diritto di stampare i decreti della Regia Camera,
l’organo governativo che presiedeva all’attività
amministrativa e fiscale.
204. gli sovvenne subito di no: Tante volte
ha percorso quella strada, che non gli occorre
lunga riflessione per ricordare che vie d’uscita
non ci sono.
206. il testimonio consolante della coscienza:
È detto con amara ironia, in quanto don Abbondio non si chiede se abbia commesso qualche azione disonesta, ma se abbia «peccato
contro qualche potente, contro qualche vendicativo». E il rapido esame non lo rassicura
che in parte, perché i bravi intanto s’avvicinano guardandolo in modo che non può restargli nessun dubbio: l’aspettato è proprio lui.
207-214. Mise l’indice... o peggio: La scena
è di una indimenticabile evidenza: lenti i movimenti di don Abbondio in cerca di un impossibile scampo, mentre lenti ma sicuri i bravi
gli si stanno avvicinando. Lo scrittore si cala
sempre più nel suo personaggio, ritraendo prima
dall’esterno i suoi gesti, con precisa minuzia
descrittiva, e accelerando poi via via i tempi
per rendere nella sua rapida successione il senso
di sgomento che lo prende quando vede che
né nei campi né sulla strada c’è anima viva
sul cui aiuto possa contare, e deve scartare rapidamente le soluzioni che gli si prospettano,
sia quella di tornare indietro, sia quella di darla
a gambe. La decisione di abbreviare quella angosciosa attesa è naturale in chi ha perduto
ogni speranza di salvezza.
217-220. Affrettò il passo... su due piedi: Le
proposizioni si susseguono veloci, cogliendo ciascuna un gesto o un pensiero di don Abbondio, al quale ormai non resta che dare a vedere
di aver la coscienza a posto e di non volere in
nessun modo irritare i due bravi, anzi i due
«galantuomini», secondo quel significato ambiguo che la parola galantuomo ha quasi sempre
nel romanzo.
222. Cosa comanda?: Potrebbe essere una formula di cortesia, ma in bocca di don Abbondio suona già come un atto di sottomissione
ai bravi.
224-225. con l’atto... una ribalderia: Non entrava evidentemente nelle abitudini dei bravi
usare modi cortesi, ma l’atteggiamento, oltre
che minaccioso adirato, dà un colorito particolare alla frase, che non vuole essere la constatazione di un fatto d’ordinaria amministrazione, ma un vero atto d’accusa.
227. Cioè...: La frase del bravo ha subito
raggiunto il suo effetto: don Abbondio non replica facendo osservare che il celebrare un matrimonio rientra negli obblighi di un sacerdote,
ma adduce subito giustificazioni per far sapere
a quegli «uomini di mondo» che un curato non
ha nessuna responsabilità dei matrimoni. E non
contento di questo aggiunge: «fanno i loro
pasticci tra loro». È già la resa di fronte al
più forte.
231. noi siamo i servitori del comune: noi
serviamo la comunità.
237. a me non me ne vien nulla in tasca: La
mentalità di don Abbondio resta caratterizzata
anche da espressioni come questa, che denotano
una fondamentale volgarità. Prima aveva detto:
«e poi, vengon da noi, come s’andrebbe a un
banco a riscotere»; qui sottolinea, ma con una
formula addirittura triviale, che dal celebrare
il matrimonio di Renzo e Lucia a lui non viene
nessun utile.
241. troppo giusti, troppo ragionevoli: Proprio nel momento in cui gli impongono di commettere un’ingiustizia e si rifiutano di discutere, perché se la cosa dovesse decidersi a ciarle
l’avrebbe facilmente vinta lui, don Abbondio
definisce giusti e ragionevoli i bravi. C’è sì da
parte sua un tentativo di avere almeno un suggerimento sul modo di comportarsi, tentativo
che si fa esplicito quando riuscirà ancora ad
aprir bocca completando il suo pensiero con la
battuta «se mi sapessero suggerire»; ma la
scelta degli epiteti suona come un’involontaria
eppure grottesca definizione dei due «galantuomini».
242. l’altro compagnone: Le parti tra i due
bravi sono ben distribuite: quello che interviene ora conosce solo le minacce, condite di
bestemmie, e ha la funzione di aumentare, se
è possibile, la paura di don Abbondio.
246. il primo oratore: È detto con ironia,
ma non senza una punta di verità: il primo
dei due bravi conosce, a suo modo, una certa
diplomazia, e replica non senza finezza al curato che ha chiamato lui e il suo compagno
«uomini di mondo» con la frase: «il signor
curato è un uomo che sa il viver del mondo».
Ma la sua diplomazia si rivela in pieno nel
serbare per ultimo il nome di don Rodrigo e
nel proferirlo in modo che a don Abbondio sia
ben chiaro chi vuole che non si celebri il matrimonio, senza però dire esplicitamente che
quell’ordine viene da lui: «l’illustrissimo signor don Rodrigo nostro padrone la riverisce
caramente».
254. suggerire a lei che sa di latino: È più
efficace e sarcastico che un accenno alla classe
sociale cui appartiene don Abbondio, perché
saper di latino significa sapere sfruttare la propria cultura per togliersi d’impiccio imbrogliando gli ignoranti. Infatti si vedrà nel secondo capitolo che don Abbondio cerca di
ingannare Renzo ricorrendo al latinorum delle
prescrizioni canoniche sul matrimonio.
259. Il mio rispetto: La frase suona ambigua,
e perciò il bravo pretende che il curato «si
spieghi meglio».
262. una promessa, o un complimento: Effettivamente don Abbondio evita una risposta
impegnativa, non per atto di coraggio, ma perché la sua stessa viltà lo porta a essere ancora,
per quanto gli è consentito, evasivo.
263-264. nel significato più serio: come una
promessa.
273. aggranchiate: intirizzite, irrigidite. Molti
dei gesti di don Abbondio sono stati sinora
meccanici al punto da trasformarlo quasi in
una marionetta (il breviario che gli resta aperto come su un leggio per tutto il colloquio,
il grande inchino che fa all’udire il nome di
don Rodrigo, il tentativo di prolungare la conversazione con i bravi); ora cammina come un
automa, e tuttavia a questo punto nello scrittore cessa ogni intenzione ironica. Tutt’al contrario don Abbondio ci è presentato come la
vittima di una sopraffazione, un essere annientato dalla paura, verso il quale va la compassione che sempre l’uomo onesto sente per chi
patisce un sopruso.
276-279. Don Abbondio... d’esser divorato:
L’analisi del carattere di don Abbondio è strettamente legata a quello che il lettore già ha
potuto capire osservando il suo contegno con
i bravi, ma la prepotenza di costoro e la digressione sulle gride hanno pure dato l’idea dell’impotenza delle leggi in Lombardia sotto la
dominazione spagnola. Le pagine che seguono
contengono perciò non solo l’analisi psicologica
di don Abbondio ma anche un severo esame
della società in cui egli vive, anzi per rispetto
della logica e per amore di concretezza il M.
prima di illustrare il suo personaggio si diffonde nella descrizione della società secentesca.
295. gli asili: Il diritto di asilo, che consisteva nel divieto posto alla forza pubblica di
entrare in chiese, conventi, istituti che godessero di speciali immunità anche per perseguire
un reo che vi si fosse rifugiato, era servito nel
medioevo, quando venne istituito, a temperare
e correggere la ferocia dei costumi; col passare
del tempo era divenuto uno dei molti privilegi
che ostacolavano il regolare corso della giustizia.
299. insultata: Non ha il significato corrente,
ma quello originario di assalita; i provvedimenti contro i privilegi sono infatti come altrettanti assalti alle strutture sociali arcaiche.
326. il loro titolo: quello di birri o bargelli.
Al di sotto di uomini di governo, pubblici amministratori, giudici stanno coloro che sono
incaricati della esecuzione materiale delle norme
legislative: persone che agiscono sempre in
condizioni difficili, ma che si trovano tanto più
condizionati nel loro agire quando subiscono
pressioni dall’alto. Allora poi, come in passato,
i componenti delle così dette forze di polizia
godevano, e non immeritamente, di una pessima stampa, tant’è vero che il nome di birro
sonava come ingiuria.
344-345. la tendenza... in classi: Anche le
corporazioni erano di origine medievale, e già
nel medioevo avevano cercato di acquistarsi diritti e privilegi. Nel condannare il degenerare
del sistema corporativo il M. riprendeva urna
polemica che, per la Lombardia sotto la dominazione spagnola, era stata svolta acutamente
da Pietro Verri nelle Memorie storiche sulla
economia pubblica dello Stato di Milano. Il
Verri però studiava il fenomeno dal punto di
vista della pura economia, e perciò osservava
che le corporazioni artigiane, anziché giovare
come in passato al progresso della produzione,
badavano solo a consolidare vecchi privilegi e
ad assicurarsene di nuovi; nel M. la questione
si allarga, in quanto egli vede più che il fatto
economico, quel ricorso costante alla violenza
che offende la sua coscienza religiosa.
349. i medici stessi: Al M. sembra singolare
che persino i medici si riunissero tra loro in
corporazione, forse in considerazione delle loro
proverbiali discordie.
356-361. nelle campagne... potuto resistere:
Gli interessi di storico e di moralista del M.
non procedono indipendentemente dal suo impegno di romanziere. Il suo quadro lucidissimo della società lombarda del Seicento si conclude perciò con la considerazione della impunità di cui la prepotenza, anzi proprio la prepotenza di «un nobile dovizioso e violento»,
poteva godere nelle campagne. È vero che nell’ambiente contadino ancor meno efficaci risultavano i possibili interventi della legge a favore dei deboli; ma dopo aver illustrato le condizioni generali del tempo lo scrittore tocca
il caso che in particolare lo interessa: la prepotenza commessa da don Rodrigo ai danni di
Renzo e Lucia.
363. gli anni della discrezione: l’età nella
quale uno è in grado di giudicare e quindi di
decidere sulla carriera o il mestiere da seguire.
364-365. un vaso di terra... ferro: Paragone
memorabile, che non ha nulla della solennità
dei paragoni della poesia classica, ma nella sua
dimessa prosaicità è efficacissimo a rendere la
condizione del continuo pericolo in cui si trova
un uomo indifeso vivendo in una società nella
quale hanno ragione i prepotenti.
366. parenti: genitori.
366-367. non aveva... si dedicava: La scelta
dello stato sacerdotale non può essere posta
sullo stesso piano di altre scelte. Anche nel
linguaggio corrente si distingue tra i mestieri
e le professioni, per i quali pure sarebbero
necessarie attitudine e vocazione, e il «ministero» del sacerdozio, al quale dovrebbero portare non considerazioni di interesse personale,
bensì la consapevolezza dei grandi obblighi che
esso impone. Don Abbondio considera invece
soltanto i vantaggi di poter vivere con qualche agio e di mettersi in una classe riverita e
forte, fonda cioè la sua scelta sull’utile, e,
secondo il M., l’utile personale è contrario alla
morale. Su questo punto egli dissentì profondamente dai filosofi materialisti del Settecento,
i quali avevano ricondotto la vita morale agli
impulsi egoistici degli individui. Nelle Osservazioni sulla morale cattolica (1819), e particolarmente nel capitolo III, in una digressione
che doveva subire così profonde aggiunte da
costituire poi nell’edizione del 1855 un’appendice a sé, il M. confutò appunto il principio
che fondava la morale sull’utile ben inteso e
sulla concordanza di utilità personale e utilità
collettiva. Ma don Abbondio non serve al romanziere per verificare la sua concezione antiutilitaristica della morale; è al contrario un personaggio che s’inserisce in una ben determinata
situazione storica e, se mai, si può osservare
come mettendo in luce le sue debolezze il romanziere abbia modo di dimostrare l’idea che
si era fatta delle funzioni del basso clero e specialmente del clero di campagna. L’egoismo del
curato non è infatti soltanto una colpa per chi
lo giudichi alla luce degli alti doveri imposti
dalla morale cristiana; sarebbe troppo pretendere da un modesto parroco quel coraggio che
porta a reagire alle prepotenze con risolutezza
eroica, eleggendosi a modello la condotta dei
martiri. Ma come altri cattolici liberali del suo
tempo, specialmente lombardi e veneti, il M.
attribuiva ai preti di campagna la funzione di
guide dei parrocchiani non meno che nei loro
casi di coscienza nei loro quotidiani problemi
pratici; egli vedeva sopra tutto nelle campagne
venir meno l’azione del governo centrale, e
riteneva perciò che ai preti spettasse la funzione di assistere i loro parrocchiani come buoni
padri, secondo un ideale che non rispondeva
dunque a una concezione arcaica del cristianesimo ma trovava la sua motivazione ancora nella
società contemporanea, e in particolare nel Lombardo Veneto sotto l’Austria. L’analisi acutissima della condotta di don Abbondio, la quale
ha tale interna coerenza da poter essere definita
un «sistema», sta a dimostrare che, pur di
salvare la propria tranquillità, il curato si sottrae sempre al dovere di occuparsi attivamente
dei suoi parrocchiani, spingendo però la sua
viltà al punto di parteggiare, ove sia costretto
ad assumere una responsabilità, per il più forte,
e di declamare contro quei suoi confratelli che
avevano il coraggio di proteggere un debole oppresso contro un soverchiatore prepotente.
376. Neutralità disarmata: È formula felicissima per definire la condotta del curato che
vuole destreggiarsi in mezzo alle contese che
rischierebbero di comprometterlo. Dirà poi che
quando era proprio costretto a prender parte tra
due contendenti don Abbondio stava col più
forte, «sempre però alla retroguardia». Le due
espressioni tolte a prestito dal linguaggio diplomatico e militare servono a definire con acuta
ironia la condotta tipica di un uomo imbelle.
385. dissimulando: fingendo di non vedere.
387. rispetto gioviale: La diplomazia di don
Abbondio non può limitarsi a una serie di atti
passivi. Il suo ideale sarebbe non vedere, non
sapere, vivere indisturbato. Oltre alle circostanze nelle quali gli toccava tra due contendenti mettersi dalla parte del più forte, c’erano
le persone che non si accontentavano di un rispetto distaccato, e quelle che era bene rendersi
amiche: a queste andavano gli inchini e il rispetto gioviale, cioè quello che si estrinseca con
atti di cordialità e quasi d’intesa.
389. era riuscito a passare i sessantanni: Ci
si spiega così che don Abbondio potesse essere
persuaso dell’efficienza del suo sistema, e che
i guai che gli capitano tra capo e collo non riescano affatto a smuovere le sue convinzioni e a
fargli intravedere una verità più alta di quella
in cui crede.
398. fantastico: lunatico, capriccioso. — gridare a torto: È una reazione tipica di chi deve
reprimere dentro di sé i suoi risentimenti, e
se la prende naturalmente con chi è più debole
di lui, non per qualche ragione seria ma per
il bisogno di sfogare il malumore.
403-405. cosa non difficile... dell’altro: L’osservazione non nasce da scetticismo, ma dalla
giusta considerazione delle complicazioni che
presentano i casi della vita per chi li giudichi
spassionatamente.
405-410. Sopra tutto... sacro ministero: Il M.
segue non soltanto lo logica di don Abbondio
ma ne ricalca il linguaggio in quello che ha di
più caratteristico. Senza usare il discorso diretto
il romanziere riesce a ricostruire il pensiero del
curato con la concretezza che è propria dell’arte. Sono espressioni consuete a don Abbondio in queste invettive contro quei preti che
difendono i deboli sia il definire questa condotta «un comprarsi gl’impicci a contanti» e
«un voler raddirizzar le gambe ai cani», sia
il concludere che quei suoi colleghi intraprendenti s’immischiavano in cose profane «a danno della dignità del sacro ministero». Il M.,
abilissimo nel dialogo e maestro, ove occorra,
nei monologhi, dà non meno la misura della
sua finezza in passi come questo, dove, con
grande senso di aderenza al vero, ma senza nessuna forzatura, ricostruisce il pensiero di un
personaggio rifacendone il linguaggio che conferisce a quel pensiero il suo vero colore.
415. non accadon mai brutti incontri: La
frase sembra studiata espressamente in vista del
brutto incontro che don Abbondio ha avuto
con i bravi; e qui la malizia del romanziere
è più scoperta, proprio perché sembra che egli
abbia voluto cogliere tra le varie espressioni
che il suo personaggio poteva usare per definire in che modo si era sempre barcamenato
quella che più si attaglia alla sua ultima e imprevista disavventura.
420. un passo: una situazione, una congiuntura.
424. E, e, e: È come se, pur parlando fra
se stesso, don Abbondio balbettasse per la confusione che mettono in lui la paura e la stizza.
425.	se uno vuol contraddirgli... ih!: È il
primo dei periodi di questo monologo che restano incompiuti; don Abbondio ha fretta di
passare ad altro, ma è pur significativo che
quelle che restano in tronco sono le considerazioni su Renzo e poi l’idea che avrebbe potuto
suggerire lui stesso ai bravi di fare l’ambasciata
al povero Renzo, mentre è portata a fondo l’assurda considerazione sui ragazzacci che vogliono
maritarsi senza darsi pensiero dei guai nei quali
mettono un galantuomo suo pari: perché questo non è che un ripetere in forma stizzita la
risposta già data ai bravi: «Lor signori son
uomini di mondo, e sanno benissimo come
vanno queste faccende...».
434-436. s’accorse... troppo iniqua: È ben
definito il limite al quale può arrivare la scarsa
sensibilità morale del personaggio: per quanto
insensibile ai suoi doveri don Abbondio rifugge
dalla violenza e dall’iniquità, e dare il consiglio ai bravi di portare l’ambasciata direttamente a Renzo sarebbe stato quanto farsi complice volontario di don Rodrigo, la cui prepotenza gli appare ora come la causa vera del suo
malumore. Perciò non più se la prende con
Renzo ma col vero responsabile, verso il quale
aveva pur sempre dimostrato un ossequio esagerato, al punto da difenderlo quando la gente
si lagnava delle sue malefatte.
440. quelle poche... per la strada: Anche questo stare il più possibile lontano da don Rodrigo, ostentando ossequio ma senza cercarne
i favori, è un tratto che caratterizza la mentalità di don Abbondio, disposto sì a difendere a parole il signorotto, ma incapace di stringere rapporti con un uomo che della prepotenza aveva fatto il suo costume.
448. richiuse diligentemente: C’è in questo
gesto il ripetersi meccanico di un’abitudine, ma
anche qualche cosa di nuovo: è come se don
Abbondio, arrivato finalmente a casa sua, volesse chiudere fuori i pericoli e le ansie.
456. sinodale: prescritta dal sinodo, che in
questo caso è il Concilio di Trento, dal quale
erano state emanate le nuove e più severe disposizioni per disciplinare la vita del clero.
— celibe: oggi si usa celibe per l’uomo non
sposato; di una donna non sposata si dice
nubile.
456-458. per aver rifiutati... le sue amiche: È
una delle debolezze di Perpetua il voler dare
a credere che è stata lei a rifiutare i suoi molti
pretendenti; ma così non la pensavano le amiche. E su questa debolezza potrà fare assegnamento Agnese quando dovrà intrattenerla perché Renzo e Lucia possano entrare non visti
in casa del curato la sera del matrimonio di
sorpresa (capitolo VIII).
461. legato: faticoso e strascicato.
462. adombrato: offuscato.
470-471. Quando... dire: Tutto il contegno
di don Abbondio esclude il più lontano proposito di dissimulare: se appena entrato in casa
ha chiamato «Perpetua! Perpetua!», se in tutti
i suoi gesti lascia trasparire ben chiari i segni
di una profonda alterazione, fino a lasciarsi cadere tutto ansante sul suo seggiolone, è perché,
senza esserselo neppure confessato, non aspetta
altro che confidarsi con la sola persona che gli
è affezionata. La distinzione tra i due possibili
significati della parola niente sottolinea però comicamente il suo stato d’animo, non per la sua
assurdità ma come un implicito atto di resa alle
domande di Perpetua e come un avvertimento
sulla gravità del caso che gli è occorso.
477-478. come se... tanto aspettare: Il dialogo è accompagnato da una mimica molto
espressiva. La serva conosce bene il suo padrone e lo tratta quasi come un bambino bizzoso, col quale non occorre molto per venire
a capo di quello che si vuole ottenere da lui.
483-485. ritta... il segreto: I gesti anche qui
sono non meno espressivi delle parole: il padrone sa bene che la serva ha la lingua lunga,
ma il contegno della donna sta a significare una
risolutezza che atterrisce don Abbondio, il quale
di fronte a quella minaccia confessa ancora di
più di quello che Perpetua si aspetti: «ne va...
ne va la vita!».
494. commossa e da commovere: La precisazione non è di troppo: c’è un sincero interesse in Perpetua per il suo padrone, ma dopo
che ha toccato un tasto falso ha anche bisogno
di caricare il tono, di recitare una parte per
riuscire più convincente.
503. nome terribile: Ha detto «miserabile
caso», ora definisce «terribile» il nome di don
Rodrigo. Nel riassumere questa parte di dialogo il M. non riferisce i fatti, ben noti al
lettore, ma commenta il contegno e la mentalità di don Abbondio, facendo osservare che egli
interrompe il suo racconto per obbligare Perpetua a ripetuti giuramenti di serbare il segreto, lo sospende, lo costella di espressioni di
disgusto e di dolore. La psicologia del personaggio resta però definita non meno efficacemente da aggettivi grossi come «miserabile» e
«terribile», nei quali è riassunto il punto di
vista non dell’autore ma di don Abbondio.
508-509. Oh che birbone... senza timor di
Dio: Anche don Abbondio aveva applicato a
don Rodrigo «que’ titoli che non aveva mai
udito applicargli da altri, senza interrompere
in fretta con un oibò»; ma fra sé e sé, senza
che nemmeno l’aria lo sentisse. Così aveva cercato di sfogare il suo risentimento. Ma in Perpetua l’indignazione esplode con la violenza
che è propria della sua natura impulsiva, e
il padrone ne resta colpito come da qualcosa
di troppo pericoloso.
516. ma poi...: Più che alle difficoltà di mandare ad effetto il suo parere, questa sospensione
allude alle resistenze che Perpetua prevede già
di trovare in don Abbondio. Per ricorrere alla
protezione di un personaggio di grande autorità,
ma lontano, quale è il cardinale arcivescovo,
contro un prepotente vicino, quale è don Rodrigo, occorrerebbe un coraggio che, chi lo conosce, non può attribuire a don Abbondio, perché se il consiglio è giusto, non è di quelli
che toglierebbero di mezzo ogni spiacevole conseguenza. Il parere di Perpetua, del quale don
Abbondio stesso dovrà riconoscere la sensatezza
nel suo colloquio col cardinale (capitolo XXVI),
nasce all’improvviso, e non può essere valutato
in tutte le sue conseguenze, perché don Abbondio lo respinge addirittura indignato. Si noti
che in tutto il dialogo i nomi di Renzo e Lucia
non vengono mai pronunciati; la sola vittima
sembra che sia don Abbondio, il quale infatti
obietterà che se gli toccasse una schioppettata
nemmeno l’arcivescovo gliela leverebbe. Ma in
Perpetua, benché sinceramente preoccupata per
il suo padrone, gli improperi contro don Rodrigo lasciano intravedere un sentimento di partecipazione alla sorte di Renzo e Lucia, dei
quali invece il suo padrone non si dà nessun
pensiero.
518. il nostro arcivescovo: il cardinale Federigo Borromeo, arcivescovo di Milano, che
avrà poi una parte non secondaria nel romanzo.
521. ci gongola: Perpetua interpreta a modo
suo, molto grossolanamente, lo spirito di giustizia che animava il cardinale Borromeo nel suo
apostolato.
526. le schioppettate... come confetti: I bravi
non avevano parlato di schioppettate, ma da
uomini che conoscevano il loro mestiere avevano lasciato in sospeso la minaccia, dichiarando però che se don Abbondio si fosse lasciato scappare parola con qualcuno dell’avviso
datogli sarebbe stato lo stesso che fare quel tal
matrimonio. Don Abbondio ha tirato la conclusione più disperata: per lui è in gioco la vita,
e nella sua immaginazione vede già un agguato
nel quale lascerebbe la pelle. La replica di Perpetua è giusta, sopra tutto perché atti di violenza contro un prete avrebbero provocato reazioni cui lo stesso don Rodrigo sarebbe difficilmente stato in grado di far fronte; ma a questo punto dà fuori anche il fiele che ha in
corpo, contro i prepotenti che raggiungono il
loro scopo con le sole minacce, ma cedono poi
a chi sa mostrare i denti, e contro il suo padrone che con la sua arrendevolezza è un naturale bersaglio per i soperchiatori.
534. baggianate: Perpetua, vedendo respinto
il suo parere, è passata a ima intemerata contro il padrone, della cui viltà ha dato un ritratto
spietato, come si conviene alla sua irruenza di
popolana. La lunga convivenza del prete e della
serva ha creato tra loro un’intesa, ma ha dato
luogo anche a quei risentimenti che finiscono
per esplodere nei momenti cruciali della vita
domestica. Prima, non appena don Abbondio
ha replicato a Perpetua che vantava la sua riservatezza: «Brava! come quando...», la donna
ha dovuto ricorrere ad altri argomenti per guadagnarsi ancora una volta la confidenza del
padrone; in quella replica si lasciavano però
indovinare tutti i malanni che la serva aveva
combinati con le sue chiacchiere in tanti anni
di vita in comune. Ora tocca a lei sfogare un
malumore accumulato dentro ricordando al padrone la sua remissività e, peggio, la sua vigliaccheria, e a costui, di fronte ad accuse
troppo motivate, non resta che ricorrere all’autorità che gli compete ripetendo irritato «Volete tacere?» e definendo quelle considerazioni «baggianate», non tanto perché infondate
quanto perché del tutto fuori luogo: non una
predica aveva chiesto, ma un consiglio.
548. per amor del cielo: Parlando con Perpetua don Abbondio costella il suo discorso di
insistenti ripetizioni: è anche questo un modo
in cui si manifestano i due sentimenti in lui
dominanti, la paura e la stizza, che gli impediscono di ragionare. «Tacete» ha imposto alla
serva e poi ben cinque volte le ha intimato
«Volete tacere?»; dopo che ha detto «ne va...
ne va la vita», a Perpetua che gli fa eco ripete
«la vita»; poi: «Ci penserò io... io ci penserò, io ci ho da pensare... lo so anch’io che
tocca pensarci a me», e ancora: «Eh! ci vuol
altro, ci vuol altro, ci vuol altro». Anche l’esclamazione «per amor del cielo» ritorna ben tre
volte in questo dialogo, assumendo però ogni
volta che viene pronunciata senso e intonazione
diversi: la prima («Oh, per amor del cielo!
Quando dico niente, o è niente, o è cosa che
non posso dire») è appena l’intercalare di chi
ancora incerto se confidarsi o no tenta di opporre qualche resistenza all’interessamento troppo vivo della donna; poi («Per amor del cielo!
non fate pettegolezzi...») è quasi un grido soffocato alla spaventosa idea che quella linguacciuta possa mettere in piazza il suo segreto;
infine, pronunciata «con tono lento e solenne»,
mettendo il dito sulla bocca, l’esclamazione
suona come supplica e raccomandazione, e lascia
intuire tutto il pensiero che non viene espresso
esplicitamente: il pentimento di essersi lasciato
strappare il suo segreto e di avere forse aggravato il suo malanno. Anche un mezzo espressivo che è tanto naturale da passare quasi inosservato rivela dunque a un’analisi attenta la
finezza con la quale il M. segue il personaggio
in tutte le sue reazioni psicologiche.