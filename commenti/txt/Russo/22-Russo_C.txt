Capitolo 22

7. Per un uomo! C'è in questa esclamazione di stupore, «una specie di dolorosa gelosia.» (PETROCCHI).

13. Qualche segno nell'aria. Delle benedizioni, ma, che nelle parole amaramente scettiche dell’Innominato diventano
soltanto «qualche segno nell'aria.»

18. Fatta così in confuso questa risoluzione. «La prima pagina di questo
nuovo capitolo, pur essendo qua e là
acuta, ha del trito e del fiacco.» (MOMIGLIANO).

20. La terzetta rimasta sul letto. La
pistola, con la quale aveva voluto uccidersi.

25. Cavò fuori la carabina. Per non
spaventare Lucia. Una nuova gentilezza ci sarà, da ora in poi, nei suoi atti.

26. E picchiò: «questa volta non con
un calcio» (PISTELLI).

30-31. Eran questi i miei ordini, sciagurata? Le parole Sono irose, ma piegate
almeno dalla compassione assai riguardosa per Lucia.

38. Farà tutto quello che lei vorrà.
La conversione dei sentimenti è compiuta: il colloquio col Cardinale ne sugellerà soltanto il risultato.

39-40. Che sia qualche principessa
costei? Nella Mente della vecchia era
impresso «un concetto magnifico e terribile del Potere del suo padrone, e la
volontà di lui era per lei come una
specie di giustizia fatale.». Chi, se non
una principessa poteva scuotere quella
sua potenza e quella sua volontà? L'interpretazione della vecchia è da fiaba
popolaresca, ed è l’ultima sfumatura di
commedia che avvolge la sua servile
deformità.

45-46. Dal castello al paese dov'era
il cardinale. Qualche ricercatore si è
industriato di determinare l'ubicazione
del castello dell’Innominato. Cfr. G. BINDONI, La topografia del romanzo I Promessi Sposi, Milano, 1895, I, pp. 180-82. Il paese dell'incontro con il cardinale
sarebbe Chiuso. Ma a noi non importano
tutte coteste determinazioni topografiche.
Si veda, al cap. I, la n. 63-64.

62. E la folla s’apriva. Tratto epico
nella sua brevità. Si tratta semplicemente
di un bandito, o del grande tiranno salvatico che commoveva, non soltanto di
paura, le moltitudini? 

67. Molti altri preti eran congregati:
Fra essi, figura senza nome, c'è anche
don Abbondio. 

72. Io son forestiero. «Che il Cardinale era nella stanza accanto, lo sapeva
anche lui, benchè forestiero. Ma non
gli par vero di levarsi d’impaccio.»
(PISTELLI).

76-77. Inchinò l’innominato.... disse
o balbettò. Nota la sequela dei verbi:
inchinò, stette a sentir, rimase lì un
poco, disse, o balbettò, che fanno sentire
la sospensione sospettosa di tutto il contegno e il discorso del cappellano. Il
quale riabbassa gli occhi, dopo averli
alzati in viso al suo interlocutore, quasi
timoroso che debba leggergli quel suo
sospetto in fondo all'anima.

83-92. A questo punto della nostra
storia.... moltiplice e fastidiosa perversità. Tutto il paragrafo è assai significativo per spiegarci la genesi moralistica
o oratoria del personaggio. Anche le immagini, viandante, terreno arido e salvatico, l’ombra d’un bell’albero, fonte
d'acqua viva, hanno un significato trasparentemente simbolico. L’aggirarsi tra
le passioni inique degli uomini, la Signora, Egidio, don Rodrigo, l’Innominato, tutto questo mondo, per un momento, si tinge agli occhi del M. di una
luce trista e fosca. L'artista pare rinneghi la felicità del suo abbandono artistico, e invoca un po' di pace, di ordine
morale: la figura del Cardinale è evocata, così, come un'immagine, in cui la mente si ricrea con una placida commozione di riverenza, e con un senso giocondo di simpatia. Dopo tante immagini di dolore, dopo la contemplazione d'una moltiplice e fastidiosa perversità, ecco finalmente un'immagine perfetta di bene e di pace. La genesi oratoria del capitolo, e del personaggio, non potrebbe essere dichiarata più esplicitamente. La figura del Cardinale salirà a diventar poesia in alcune battute dell'incontro e del
colloquio con l'Innominato (dico soltanto alcune), e in tutto il colloquio con don
Abbondio, e nell'incontro con Agnese e
il sarto, in cui questi eroi della piccola
ragione, mescolandosi all’eroe della grande ragione, ne tempereranno le note,
umanizzando tutta la pagina. C'è da
dire poi che l’immagine del viandante,
del bell’albero, e della fonte d’acqua viva
ha uno stile di convenzionale pietà. Non
una immagine di quella vita morale, così
intense, come le sa dare il Manzoni. Del
resto, la pia accademicità della battuta
manzoniana è un riflesso di una battuta
tipicamente accademica del Monti, e che
si legge nella quinta lezione di eloquenza
tenuta all’Università di Pavia, nel 1802:
«Coloro che d’estate viaggiano per discoperte e arse campagne, se incontrano
per avventura lungo la via un qualche
bell'albero pieno d'ombra, ringraziano la
fortuna e, stesi sull'erba, si ristorano del loro penoso cammino, per riprenderlo quindi più rinfrancati e allegri. E noi
pure viaggiamo per campi sterili e arenosi; e poichè oggi la sorte ci presenta
una bella pianta e un bel fonte a cui
rinfrescarci — la compagnia di un grandissimo personaggi - io credo che faremmo cosa da stolti, se non ci arrestassimo alquanto a godere di questa gioconda ventura.» La reminiscenza è indubbia; soltanto, se la battuta nel Monti era piuttosto un espediente di eloquenza accademica, un trapasso retorico, nel Manzoni è diventata almeno, se non rappresentazione poetica di vita morale, una pia effusione dell'anima.

94.95 Salti addirittura al capitolo seguente. Ci guarderemo dall'appoggiare il consiglio dell'autore, che del resto è un consiglio di assai complicata arguzia
e astuzia: il capitolo, pur nel suo valore oratorio, ha un’importanza d'equilibrio nell'economia artistica del romanzo. Parecchi critici riprovano tale interruzione di tutto un capitolo; salvo il Tommaseo,
che, per il genio del contrasto e per il
suo realismo romantico, si dà ad esaltare
questa ed altre parti storiche di contro
agli episodi di invenzione. La digressione
per noi è invece uno di quei riposi, di
quegli intermezzi, che servono a dar rilievo alle parti più patetiche e più appassionatamente artistiche. L’indugio
prosaico, critico, erudito, apostolico, dopo una profonda commozione poetica, è
cosa necessaria e consueta nella logica
dello spirito manzoniano. Insistere su
tale commozione, valeva un no’ come
retorizzarla o almeno involgarirla. In
questa sicurezza dello scrittore, che sa
interrompere un racconto nel suo momento più patetico, c’è proprio la padronanza dell'ingegno superiore, che contiene e domina i suoi interessi, e, mentre apparentemente li distrae, li viene
rafforzando con raccoglimento di nuovi
spunti.

100-102. La sua vita è come un
ruscello.... a gettarsi nel fiume. È una
di quella immagini, che ci richiamano
ad una vita di purezza e di innocenza,
quali ricorrono negli scritti degli agiografi. E agiografia, nemmeno storia, o
critica, come credeva il TOMMASEO, può
dirsi un po’ tutto il capitolo. Si rifletta
come nel mondo manzoniano la santità
è sempre una santità di tipo agostiniano:
la santità che viene dopo il peccato, la
santità di fra Cristoforo e la santità del
l’Innominato. Nel romanzo, c'è la persecuzione del piccolo peccato, del peccato
che ci attossica la vita un poco tutti i
giorni, del peccato farisaico, che noi
riusciamo a dissimulare a noi stessi e
agli altri; e cotesta persecuzione è implacabile. Ma davanti al grande peccato,
il M. ha una specie di tragico rispetto:
anche la Monaca di Monza in ultimo
finisce con l'essere avvolta da un'ombra
di tragica riverenza. Qui, per il Cardinale, il M. ha voluto invece seguire la
via di un cattolicesimo più convenzionale: ha visto nell'uomo il grande gerarca della Chiesa, e gli è parso che non
bisognasse offuscarne, con nessuna macula, la fisonomia. Da ciò, lo stile rugiadoso di queste immagini.

102-116. Tra gli agi e le pompe....
render la sua utile e santa. Sono alcune
massime della morale cattolica, contratte
e simboleggiate in un uomo. Coteste caratteristiche possono essere del cardinale
Federigo, come di qualsiasi altro grande
cattolico. In questo, l’agiografia si distingue dall'arte e dalla storia: l’arte
individualizza e la storia umanizza, mentre l’agiografia si contenta di simboleggiare in termini generali.

135-144. Un'altra guerra ebbe a sostenere con gl’istitutori.... e ci stanno
comodi. Momenti questi di un’acutissima
psicologia. Ma il Cardinale è messo da
parte, o egli rimane un semplice pretesto,
ed entra invece il mondo a contaminarne
la sacra porpora con il suo realismo, con
i suoi pettegolezzi e con le sue miserie
ed angustie. Bisogna proprio dire che
il mondo, con i suoi peccati quotidiani e
con le sue debolezze, è pur materia sacra
di arte; i peccati possono essere scrutati,
perseguiti, obiurgati, ma sono essi che
umanizzano l'arte, poichè l’innocenza è
fuori della storia, è una pia costruzione
intellettualistica, ed essa si aliena dalla
poesia proprio per cotesta astrazione intellettualistica da cui è generata. Qui sono
individuati gli adulatori Servili ed opportunisti, e i consiglieri del giusto mezzo: colto stupendamente il giubilo servile,
che s'invanisce e si ricrea nello splendore
altrui, Ritroviamo l’acutissimo e inclemente moralista, che si avvia a dare
splendore d’arte ai peccati degli uomini,
scoprendoli. Per l'appunto: non c’è più
agiografia, ma avviamento all'arte. È il
bozzetto critico, che poi si scioglie nella
rappresentazione artistica vera e propria: l’arte di questo moralismo critico si avrà nei ritratti dei servi, dal
commensale del padre di Lodovico, ai convitati di don Rodrigo, alle monache del
convento di Monza, alla serva dell'Innominato, tutta gente che, per svisceratezza servile, si ricrea nello splendore e nella potenza altrui.
168. Clemente VIII, Aldobrandini,
Papa dal 1592 al 1605. Federico era
stato nominato cardinale già nel 1587. 
195. In quell’età sudicia e sfarzosa.
Due aggettivi che definiscono un secolo,
e una civiltà. Il particolare della squisita
pulizia poteva parere una minuzia, che
andava nell’angustioso e nel troppo quotidiano: ma, mentre il particolare pare
che cada nel puerile, viene subitamente
rinforzato dal contrasto di quella nota
polemica.

201-202. Questa biblioteca ambrosiana. Le lodi tributate dal M. al Borromeo
non sono soverchie: si esce qui dall’agiografia, e si passa a una concreta commemorazione storica. L’Ambrosiana fu opera
monumentale per il secolo in cui sorse,
ed è ancor oggi una delle biblioteche più
ricche d’Italia. Ma è significativo che il
M. parli degli interessi umanistici e delle
inclinazioni mecenatizie del fondatore, e
taccia degli scopi apostolici controriformistici che il Cardinale ebbe nel costituire
tale biblioteca. Federico fu uno dei più
vigorosi e accesi dragoni della Controriforma, ebbe vivissima simpatia per la
compagnia di Gesù, e fu propenso a
farsi gesuita, ciò che preoccupò vivamente la madre, lo zio Carlo, e perfino il
fratello maggiore. Fu fondatore di varie congregazioni antiprotestantiche, tanto
che si vede in lui oggi, e non a torto, un
precursore dell'odierna Azione Cattolica
(cfr. ANGELO SCARPELLINI, F. B. pre-
cursore dell'Azione Cattolica, Roma,
«Quaderni universitari», Editrice Studium, 1934). Ma a questi scopi controriformistici dell’Ambrosiana è significativo che il M. non accenni affatto: in
questa preterizione, io ci sento la riserva
del cristiano rigorista Manzoni, che fu
sempre tiepido lodatore di quel movimento della Controriforma, movimento tipicamente politico più che religioso, Capeggiato in gran parte dagli avversari
dei suoi maestri giansenisti, i gesuiti.
225-229. Basterà il dire che.... le
altre in dimenticanza. Le note polemiche
contro la pomposa ignoranza del Seicento avvivano questo excursus storico.
262-270. Ma pensate che generoso...
fo più Darte de’ suoi. In questo paragrafo, assai vivo, non s'asside solenne e immobile la figura del Cardinale, ma tutto
un piccolo mondo si muove attorno a lui.
Cfr. la n. 135-44. Tutta l'inflessione del periodo ha quell’amarezza contenuta,
che è il lievito dell’arte manzoniana, e la
quale può concludere con quell’arguzia
dei cinquemila scudi, senza che l’arguzia degeneri in freddura.

283-284. Ne citeremo qui un solo. La
storia aneddotica, che si allea all’agiografia.

303-318. Ebbe a combattere co’ galantuomini.... non volete che gli abbracci? Qui l'aneddoto, per il suo colorito
polemico, riesce a trascendere il pietismo
consueto. Quando c’è il mondo dei piccoli
uomini, contro cui battagliare, gli spiriti e l’arte del M. si svegliano. L’aneddoto già ci fa intendere, come una
battuta d'anticipo, il colloquio tra il Cardinale e il cappellano crocifero, quando questo lo vorrebbe sconsigliare dall’accogliere la visita dell’Innominato. «Oh,
che disciplina è codesta,» interruppe
ancora sorridendo Federigo, «che i soldati esortino il generale ad aver paura?»
Si ricordi anche l’altra battuta col curato guastamestieri, al cap. XXIV.

322. Sopra un’indole viva e risentita.
Qui il Cardinale vive artisticamente per
sè stesso, e non per il mondo che lo
circonda; ma vive per sè, perchè in lui
rispunta l’uomo con le sue passioni e
col suo temperamento antico, di uomo
caldo e irruente, e dai modi bruschi e
severi. È una nota alla fra Cristoforo. 
Dietro lo soavità del pastore di anima
senti allora la lotta, il contrasto interno
dell’uomo.

329. Più mirabile se vi si destavano.
Bellissima cotesta chiusa, dove, in forma epigrammatica, è esaltata la serenità
elevata dell'uomo, o la serenità conquistata rapidamente e tacitamente sul tumulto dell'animo.

331-332. Così desiderabile all’ambizione, e così terribile alla pietà. Definizione del papato, stupenda per concisione epigrammatica, dove abbiamo un
Manzoni, pontefice egli stesso, che guarda
severo alle debolezze degli uomini e par
che li ammonisca con religiosa gravità.
Questa e altre massime sono disseminate
nel capitolo (come quella: La vita è il paragone delle parole... da una vita di
disinteresse e di sacrifizio), che non sono
poesia, ma non sono neanche oratoria.
Massime che ci richiamano a quella forma meditativa, propria della musa manzoniana.

352. Non dobbiamo però dissimulare.
Quest'ultima pagina è assai significativa, perchè vi troviamo che il M. vorrebbe impegnarsi in una discussione
critica sulle dottrine strane professate dal
Cardinale, e sul valore letterario delle
sue opere, e tutte e due le volte egli,
con frasi evasive, si sottrae a quella
discussione. C'è un’acrisia volontaristica,
in questa pagina, che resta tipica testimonianza dell’atteggiamento oratorio dello
scrittore. Il Borromeo credette alle streghe, agli untori, agli indemoniati, e
vide opera di stregoneria negli episodi
più normali della vita quotidiana. Questo
ci è attestato non solo dai biografi contemporanei, i quali, naturalmente, non
vedevano in tali strane dottrine una
menomazione del sant'uomo, ma dai libri
dello stesso Federigo, p. es., dal De
cognitione, dove la peste è spiegata come
opera di malia. Ed è noto che il Cardinale appoggiò della sua autorità il
bruciamento di alcune streghe. Orbene
su tutti questi particolari, assai importanti per il M. illuminista, così feroce
verso i vari fisici del secolo e verso i
giudici della Storia della colonna infame, egli qui trapassa con frasi piuttosto oscure, per concludere alla fine in
una forma di agnosticismo e di acrisia.
354. Piuttosto strane che mal fondate. Ma non dice nemmeno di quali
opinioni si tratta. Il M. è uno di quelli
che «avrebbero una gran voglia di trovarle giuste», e, non riuscendovi per
radicata onestà mentale, stende un velo
di pietà cristiana su tutto.

367. Erano errori del suo tempo.
Contro cotesta speciosa scusa degli «errori del suo tempo», il M. batte implacabile nella Storia della colonna infame.
Qui, se non l’accampa, pure le riconosce un qualche valore in certi casi.
Eppure egli, nell’Introduzione alla Storia
della colonna infame, aveva detto che
l'ignoranza «non è una scusa, ma una
colpa», e ricerca l'origine dell'errore sempre nella coscienza del singolo, e l’ingiustizia dei giudici è per lui sempre
«personale e volontaria.» L’illuminista
Manzoni, alleato al rigorista cristiano,
non poteva risolvere il problema, se non
a quel modo. Ma qui il volontarismo
apostolico gli prende la mano.
361-362. Non volendo risolvere.... nè
allungar troppo un episodio. Modi evasivi, per sfuggire al problema.
365-366. Non paia che abbiam voluto
scrivere un’orazion funebre. Il M. è
troppo critico, per non accennare, sia
pure con una sfuggente arguzia, a questo dubbio che l’assale sul tono generale
di tutto il suo discorso. E, invero, l'impressione finale, se non di un’orazione
funebre, è quella di un discorso per la
beatificazione di un religioso. Non per
nulla gli ammiratori cattolici di Federigo si augurano che, dopo la beatificazione fattane dal Manzoni, la Chiesa intervenga con una canonizzazione ufficiale. (Si veda una commemorazione pavese di CESARE ANGELINI, F. B., 1931).
388-389. Ma sarebbero molte e prolisse. Un altro modo elegantemente evasivo, per sfuggire al problema. Se il M,,
col suo spregiudicato acume, avesse dovuto giudicare del valore letterario di
cotest'opera, avrebbe dovuto concludere
che si trattava in gran parte di esercitazioni retoriche, senza originalità, dissertazioni accademiche sui luoghi topici
della scienza del tempo, omelie sacre,
vite di santi. Il M. poi non ignorava che,
già nel '600, era stato sollevato il dubbio che autore di tutte quelle opere non
fosse il Borromeo: parte di esse erano
attribuite al suo segretario, al canonico
Ripamonti. E aveva consacrato l'accusa
un alto prelato contemporaneo, il cardinale GUIDO BENTIVOGLIO, così scrivendone nelle sue Memorie (l. I, cap. 6).
Gi scritti di F. Borromeo «non hanno
avuto nè gran corso, nè grande applauso, essendosi dubitato che nei latini non
siano mischiate le fatiche degli altri, quasi più che le sue, e gudicandosi i toscani
pieni appunto di toscanismi affettati, con
eccesso di parole antiche e recondite, e
Con povertà di concetti fiammeggianti e
vivaci.» TULLIO DANDOLO, nel 1868, si
diede la pena di rintracciare e di pubblicare nella Rivista contemporanea, due
documenti dai quali apparirebbe chiaro
che il redattore di parecchie opere latine del Cardinale è stato il Ripamonti.
Qualcuno ha dubitato dell’autenticità di
tali documenti, ma senza convalidare,
con dimostrazioni scientifiche, tale dubbio. Faccio tutti questi rilievi, non per
accusare il M. di parzialità storica, ma
soltanto per ribadire il giudizio sul tono fondamentalmente agiografico del capitolo. Nei termini di un racconto agiografico, dall’aneddotica, all’acrisia di
certe immagini un po’ pietistiche, tutto
viene a giustificarsi, tutto vi è approvabile. Le antinomie della critica sorgono, invece, fatalmente, quando si vuol
far passare il capitolo per alta poesia
o per storia; e a risolvere tali antinomie sono indirizzate queste nostre note
e richiami eruditi.