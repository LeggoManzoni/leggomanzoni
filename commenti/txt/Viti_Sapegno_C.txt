INTRODUZIONE

* Nell'Introduzione l’autore espone la genesi della sua opera. Questa sarebbe nata dall’interesse che un giorno il M. provò nel leggere, da un «dilavato e graffiato» autografo del Seicento, certi «fatti memorabili» accaduti a gente del popolo, «gente meccaniche, e di piccol affare». Si era proposto, in un primo tempo, di trascrivere quella storia perché gli era parsa «bella», «molto bella»; ma poi la difficoltà di decifrare certi «scarabocchi» e il disgusto per quello stile barocco, tanto ricercato e noioso quanto sguaiato e scorretto, lo avevano indotto a prendere dall’Anonimo secentista soltanto «la serie dei fatti» e a rifarne di suo «la dicitura».
L'Introduzione, dunque, è costituita di due parti: la prima è la trascrizione dell’inizio del supposto «scartafaccio»; la seconda è l’esposizione del ragionamento dell'autore, insieme con la scherzosa allusione che, in fondo, la storia del manoscritto è tutta un’invenzione. Si può dire che queste pagine introduttive costituiscono la presentazione, in una sintesi ironica e insieme ragionata, dei principi essenziali a cui s’ispirerà la poetica de I Promessi Sposi: quale storia narrare, quale posizione tenere di fronte al Seicento, quale forma di scrittura usare: tutto nella visione cristiana della vita, sentita come eterno dramma di lotta tra il bene e il male, e misterioso intervento dell’azione redentrice della Provvidenza.
1. L’Historia si può...: in questa prima pagina, composta dal M. in perfetto stile secentesco, l’Anonimo viene ad esprimere i seguenti concetti: «La storia è come una guerra contro il tempo, in quanto chiama a nuova vita fatti ed eroi del passato. Ma gli
storici non si curano che delle più splendide gesta e dei più grandi personaggi. Ad altezze di tal genere io non penso di potermi sollevare; e perciò, avendo avuto notizia di cose memorabili accadute a gente umile, di queste io intendo fare il racconto. Si assisterà ad azioni portentose, di malvagità e di virtù: ad atti di bontà angelica si vedranno opposte operazioni diaboliche. E davvero, pensando agli illustri personaggi che governano le nostre terre, dal re Cattolico nostro Signore al Governatore ai Senatori ai Magistrati, che tutti insieme si adoperano a vantaggio dei sudditi, non si potrebbe trovare altra causa di tante malvagità e sevizie che l’intervento del demonio. Ora, nel trascrivere questi fatti, accaduti al tempo della mia giovinezza, per comprensibili motivi tacerò nomi di personaggi e di località. Questo niente toglierà alla completezza del racconto, essendo i nomi 'se non puri purissimi accidenti...’».
2. gl’anni... cadaueri: è una delle immagini tipiche dello stile del Seicento, tutto basato su ampollosità e concettini, su figure stravaganti ed espressioni frondose, su antitesi ricercate e ritmi solenni: il repertorio barocco, dunque, al gran completo. Infatti, non vi manca neppure la precisa grafia di allora: h iniziali (Historia, horrori), t per z (Relatione), v per u e viceversa (cadaueri); raddoppiamenti di consonanti (deffinire) e di vocali (occhij); uso frequentissimo e ingiustificato di maiuscole (Arringo, Palme, Allori...) ecc. ecc. Nella perfezione di questo rifacimento dello stile del Seicento è la prima nota polemica del romanzo: la condanna di quanto di sfarzoso, di vuoto, di retorico c’era in quella civiltà, e in primo luogo in quella letteratura, che al M. appare, per stile e idee, l’opposto della vera
letteratura. Egli vuole uno stile semplice, vivo, che corrisponda al vivere reale degli uomini. Sarà, questa, la sua «dicitura».
4. gl’illustri Campioni: gli storici famosi, i quali non trattano altro che delle imprese dei grandi: Imperatori, Papi, Re, Principi... Tutto il resto, cioè il popolo, rimane muto, assente in quelle storie: le sue aspirazioni, i suoi dolori, sepolti per sempre. Qui c’è già la seconda nota polemica: la condanna dell’esaltazione dei potenti, che soffocano l’esistenza degli umili. La voce del M. sarà sempre in difesa della dignità della persona umana, di qualunque persona. Anzi, gli umili soprattutto egli chiamerà a dar vita alla storia e in questa storia farà vedere come proprio da essi scaturiscano, il più delle volte, i pensieri e le azioni più nobili. Nel Discorso sopra alcuni punti della storia longobardica in Italia, il M. ha alcune espressioni che sono altamente significative a questo riguardo: «I cronisti del medioevo raccontano per lo più i soli avvenimenti principali e straordinari, e fanno la storia del solo popolo conquistatore, e qualche volta dei soli re e dei personaggi primari di quel popolo». E aggiunge: «un’immensa moltitudine d’uomini, una serie di generazioni, che passa sulla terra, sulla sua terra, inosservata, senza lasciarci traccia, è un triste ma importante fenomeno». Col sentire nel popolo un protagonista essenziale della storia, e col chiamarlo a protagonista del suo romanzo storico, il M. dà inizio ad un nuovo corso della letteratura italiana, rimasta fin dalle sue origini sostanzialmente aristocratica e lontana dalla partecipazione al mondo dei miseri e dei vinti. Poi, anche in virtù della fondamentale influenza dei Promessi Sposi, questo grande tema di un romanticismo realistico e cristiano troverà la sua fioritura più rigogliosa nel verismo del secondo Ottocento. — fanno messe di Palme e d’Allori: raggiungono tanta gloria. L’ironia è più che manifesta; e sempre ironico resterà l’atteggiamento dell’autore per tutto il passo secentesco.
5. solo che le sole: è un bisticcio barocco. Bastava «solo», oppure «sole». La semplicità non era, davvero, dote del XVII secolo; sarà dote del M.
7.	coll’ago finissimo... i fili d’oro...: è tutto uno sbocciare d’immagini: l’una più goffa dell’altra. Non ne segnaleremo più, che altrimenti dovremmo segnalare quasi ogni parola. Notiamo invece una bella sgrammaticatura, o solecismo come più avanti la chiamerà l’autore, la quale del resto non resterà sola: dice trapontare i fili, mentre si dovrebbe dire trapontare coi fili, perché trapontare significa ' ricamare ’.
8.	alla mia debolezza: nuova ironia del M. (non certo dell’Anonimo!) che si finge incapace di giungere a così sublimi vette della storia.
9-10. labirinti de’ Politici maneggi : gl’intrighi politici. — Oricalchi: trombe di guerra. Le parole solenni e sonore «il rimbombo de’ bellici Oricalchi» fanno un endecasillabo e nascondono un sorriso. Nel romanzo non mancheranno pagine di operazioni belliche e di maneggi politici: nelle une e nelle altre l’arte del M. non sarà inferiore a quella delle pagine, tanto più numerose e gradite al poeta, che racconteranno le vicende della povera gente.
13.	schietta e genuinamente: schiettamente e genuinamente; l’uso di coppie di avverbi con una sola desinenza in -mente è un’eleganza spagnolesca; queste forme avverbiali, diffuse dapprima in tutte le lingue romanze, erano scomparse dall’italiano dopo il Duecento. Anche subito dopo c’è un’altra eleganza barocca in quel pomposo arrotondamento del periodo ottenuto con l’inutile sinonimo: «ouuero sia Relatione». È naturale che tutte queste eleganze, nelle mani del perfetto imitatore dello stile secentesco, si risolvano in altrettanti motivi caricaturali dello spagnolismo vuoto e borioso.
14.	in angusto Teatro: la Lombardia, spazio certamente «angusto» a paragone degli altri immensi domini del re di Spagna.
16.	nostri climi: nostri paesi, il ducato di Milano.
17.	amparo: protezione, dominio; è uno spagnolismo.
17-22. Re cattolico... nobilissimo Cielo: serie d’immagini iperboliche, tipicamente barocche, collegate argutamente a formare davvero «un nobilissimo Cielo»: il Re è il sole che non tramonta mai; il Governatore, lume riflesso, è luna giammai calante; i Senatori stelle fisse; i Magistrati pianeti erranti... L’ironia investe tutti, specie i più meschinelli, i magistrati, di cui non ci mancherà la riprova che sono «erranti». Ma l’ironia, com’è facile capire, è del M. che, sfruttando fin d’ora l’espediente dell’Anonimo, preannunzia così uno dei motivi di fondo del romanzo: la condanna di quel mondo di potenti orgogliosi e presuntuosi, nei quali alla sonora grandigia dei titoli fa riscontro la più disastrosa inettitudine di governo e la più ottusa insensibilità morale. Naturalmente il buon secentista non sa nulla d’ironia, né su lo stile né su le cose; egli ha messo soltanto un grand’impegno a rendere il doveroso tributo d’omaggio e d’adulazione verso i signori: anzi, per essere uomo di quel secolo, è stato modesto: ne vedremo di peggio.
26. occhij d’Argo e braccj di Briareo: cento gli uni e gli altri, come narra la mitologia. — si vanno trafficando per li pubblici emolumenti: si adoperano per il pubblico
bene. Ma questa sarebbe l’interpretazione dell’Anonimo. Quella del M. è un’altra, e tutta il contrario: si danno da fare per il proprio vantaggio. Il doppio senso della frase incomincia a mettere in luce lo sdoppiamento di personalità, e quindi di interventi, di critiche, di polemiche, che l’invenzione dell’Anonimo procurerà allo scrittore, in un giuoco malizioso d’atteggiamenti e di significati. Naturalmente l’espediente dell’Anonimo non si limita a questo; basterebbe osservare come esso ha già contribuito con questa pagina barocca — che ha il sapore del documento storico, o, come si suol dire, della «stampa secentesca» — ad accentuare quella critica del secolo XVII che è nei propositi artistici e morali del romanziere.
29-30. con rendersi tributari) delle Parche: morendo. Metafora macchinosa, in armonia con tutte le altre. Si sa che le Parche (Cloto, Lachesi, Atropo) presiedevano alla vita e alla morte dell’uomo.
31.	generaliter: genericamente, senza precise indicazioni.
32.	questa sij imperfettione: non lo è; ma per ragioni a cui non pensa il secentista, ma pensa il M. L’Anonimo tace nomi di persone e di luoghi per prudenza; il poeta li tacerà perché all’opera d’arte possono essere ingombro e limite.
36. puri purissimi accidenti...: il periodo s’interrompe proprio nel bel mezzo di così classicheggiante sostenutezza, e quando era stata portata in campo addirittura la sapienza dei filosofi. E s’interrompe con un termine famoso, «accidenti», tipico di quella filosofia aristotelica che imperava nel Seicento, e col quale si indicavano elementi puramente esteriori e transitori, in contrapposizione alle «sostanze» (Vedi la n. 325 del Cap. XXXVII). La parodia di quel mondo culturale è già condotta con uno spasso vivissimo e accresciuta dalla maliziosa interruzione. Senza dire che il termine «accidenti» implica scherzosamente anche ben altro senso: un senso che fa tutt’uno con la noia che quel manoscritto ha incominciato a dare all’autore e al lettore!
37-38 questa storia da... autografo: questo espediente del manoscritto antico, che serve da fonte storica, è piuttosto comune nelle narrazioni fantastiche. Ricordiamo che di tale trovata si era servito, fra gli altri, Walter Scott, il famoso romanziere scozzese, grande diffusore del romanzo storico. In Italia, alcuni decenni prima del M., si erano appellati a manoscritti antichi Vincenzo Cuoco nel Platone in Italia, e Alessandro Verri nelle Avventure di Saffo poetessa di Lesbo. Forse più degli autori quasi contemporanei, influirono sulla determinazione del M. due poeti lontani, ma sprizzanti di fantasia e d’ironia: l’Ariosto, che per il suo Orlando Furioso diceva di aver trovato le testimonianze di Turpino, e il Cervantes, che per il suo Don Chisciotte
finse di aver tradotto dall’immaginario arabo Cide Hamete Benengeli.
47-49. com’è dozzinale... sgangherati: c’è qui, e più avanti si riprende e si completa, un commento delle due pagine secentesche. Il M., per merito dell’Anonimo, si fa dunque critico dell’opera sua o, meglio, fa la critica alla letteratura del Seicento. — Idiotismi: espressioni particolari. — frasi della lingua: frasi italiane.
51.	eccitar maraviglia: in questo stava l’essenza dell’arte per gli scrittori del Seicento. Giambattista Marino, il più celebre poeta del secolo, aveva cantato: «È del poeta il fin, la maraviglia».
52.	rettorica discreta: cioè, non l’ampollosa oratoria e la vacua declamazione, ma una retorica fine e di buon gusto che sa dare calore umano alla scena e armonia musicale all’espressione. Cioè un’arte letteraria spontanea e controllata ad un tempo.
58. in questo paese: in Lombardia. Non che il resto dell’Italia fosse molto diverso da questa regione (anche se altrove hanno vissuto e scritto un Galileo, un Sarpi, ecc.); ma il M. pone l’accento sulla Lombardia per l’influsso dannoso che egli attribuisce alla dominazione spagnola nei riguardi della cultura italiana. Osserviamo che il giudizio tanto negativo che il M. dà della letteratura e della civiltà interna del ’600 è conforme all’interpretazione critica che di quel secolo dette in generale la storiografia romantica dell’Ottocento. Il De Sanctis, per esempio, che di tale interpretazione sarebbe stato il massimo esponente, scrisse, fra l’altro, che il mondo secentesco è «un mondo ipocrita e inquisitoriale, dove la vita religiosa e sociale fuori della coscienza è meccanizzata e immobilizzata in forme fisse e inviolabili», un mondo quindi in cui «l’arte intiSichisce», perché mondo «mantenuto nelle apparenze, rimbombante nelle frasi, non sentito, non meditato, non ventilato e rinnovato. [...] Il tarlo della società era l’ozio dello spirito, una assoluta indifferenza sotto quelle forme abituali religiose ed etiche. [...] La letteratura era a quella immagine, vuota d’idee e di sentimenti, un giuoco di forme, una semplice esteriorità» (Storia della letteratura italiana, 1870-71). Naturalmente il giudizio sul Seicento ora è notevolmente mutato per l’apporto di nuovi e più approfonditi studi; ma dell’interpretazione ottocentesca occorre sempre ricordarsi nel seguire la lettura del romanzo.
58-60. In vero... stravaganze: il tono ironico ricopre una verità di grande importanza: la condanna delle malizie e del manierismo di tanta parte della letteratura contemporanea e antecedente. Il M. ebbe la coscienza di contribuire all’affermazione di un gusto poetico nuovo, basato sulla concretezza dei fatti e sulla chiarezza dell’espressione. In queste parole, quindi, si è sentita giustamente l’eco di un pensiero famoso della Lettre à M. Chauvet: «l’essenza della poesia non consiste nell’invenzione degli episodi, perché tale invenzione è ciò che di più facile e volgare esiste nella vita dello spirito» (1820).
63-65. in quanto storia... molto bella: perché, come vedremo, non si tratterà solo di vicende dei poveri uomini, ma di misteriosi, decisivi interventi della mano di Dio. Si
osservi comunque la sorridente modestia dello scrittore: bella la «storia» finché si vuole, ma «in quanto storia». Come trama e soluzione dei fatti, vuol dire: non come libro, che su quella storia egli riuscirà a comporre.
66. la dicitura: lo stile; e quindi, in primo luogo, la lingua. La questione della lingua, il problema cioè di quale lingua dovessero usare i letterati italiani, fu, com’è noto, una delle più dibattute del primo Ottocento.
68-69. con un’ingenuità... medesimo: ingenuità qui ha il senso di sincerità. Perciò, siccome il M. nella sua modestia valuta ben poca, o nulla, l’importanza del libro, vuol dire che nulla è la sincerità dell’origine che ha qui descritta. Quindi: tutto è stato una malizia, un’invenzione. Un modo garbato e sorridente per dirci di non credere a tutto ciò che fin qui ci ha raccontato: e per dirci anche che quelle due pagine secentesche sono opera sua. — Nonostante l’impegno del M. a farci capire che i Promessi Sposi sono invenzione sua e basta, più volte nel passato si è cercato di rintracciare la genesi del romanzo in opere dei secoli precedenti. Ma si è trattato di tentativi di scarso o nessun valore. Recentemente G. Getto ha scoperto numerose analogie fra il romanzo del M. e quello del secentista vicentino Pace Pasini, Historia del cavalier perduto (Venezia, 1644), ed è giunto a supporre che proprio il Pasini possa essere l’Anonimo autore da cui il M. dice di avere attinto la sua storia (In «Lettere italiane», aprile-giugno 1960). Ma altri critici escludono ogni correlazione, se non proprio con la trama dei fatti, con l’identità del secentista; e quindi per loro l’Anonimo del M. resta tale.
72-73. frugar nelle memorie...: incontreremo sempre un M. attento indagatore del
Seicento: uomini, vicende, usi, costumi, condizioni sociali, ecc. saranno sempre oggetto di coscienziose indagini in conformità del gusto squisitamente storico del narratore. «Io fo quello che posso per penetrarmi dello spirito del tempo che devo descrivere, per viverci», scriveva in una lettera all’amico Claudio Fauriel nel 1822. Tutto questo però non vuol dire che la sua ricostruzione di quel secolo sia perfettamente rispondente alla realtà. Sarebbe stato impossibile, perché è ricostruzione artistica e poetica, e quindi essenzialmente personale: è storia idealizzata e vivificata dall’azione dello scrittore. Si aggiunga poi che il M., come avremo modo di osservare a suo tempo, non ha potuto usare sempre documenti fedeli e imparziali.
78. citeremo... testimonianze:	in	modo
particolare il Ripamonti. Queste citazioni, destinate a «procacciar fede alle cose», contribuiranno a dare maggior solidità storica all’opera; la quale è appunto romanzo storico, in quanto del fatto storico è, ad un
tempo, rappresentazione vera e trasfigurazione fantastica.
88-90. siamo andati... anticipatamente: il M. fu sempre attento studioso della lingua, specialmente negli stessi anni in cui componeva la prima stesura del romanzo (1821-1823), e poi mentre preparava la prima edizione (1827) e la seconda (1840-42). Generalmente si è pensato che qui il M. voglia alludere al libro Sentir messa, pubblicato soltanto molti anni dopo la sua morte. Il Caretti, dato che il Sentir messa fu composto nel 1836, pensa che il M. si riferisca ad uno scritto precedente, messo insieme ma non completato fra il 1823 e il 1824 e andato poi distrutto con altre carte.
89. contingenti: eventuali; rafforza con un certo sussiego, e non senza sorriso, «possibili».
93-98. mettendo due critiche... a spasso: modo arguto vivacissimo che personificando, per così dire, le critiche, riversa tutta la carica d’ironia sui critici, ohe tanto spesso si contrastano e si combattono con argomenti a non finire e col risultato di neutralizzarsi a vicenda. 102-106. Veduta... d’avanzo: l'lntroduzione finisce così con un discorso serio e nello stesso tempo garbatamente scherzoso. Il suo tono pacato avvia pianamente alla lettura della «bella» storia. Ma già conosciamo non poco di questo libro e del suo autore: una visione pensosa del mondo, un impegno	storico attento, una polemica pronta e vivace, una saggezza serena, uno stile semplice e armonioso. — Nella «Appendice Prima», costituita da un’antologia di pagine del Fermo e Lucia, è riportata parte della prima Introduzione che il M. scrisse per questo romanzo; in nota si danno anche alcune notizie sulle altre Introduzioni che furono successivamente composte dall’Autore.

CAPITOLO I
1. Quel ramo del lago di Como: il lago di Como, verso la metà della sua lunghezza alla punta di Bellagio, si divide in due rami stretti e profondi: quello orientale porta a Lecco, quello occidentale a Como. Il ramo orientale, che ha un andamento piuttosto verticale («volge a mezzogiorno»), giunto a Lecco si restringe fino a divenire fiume, l’Adda; poi di nuovo si allarga nel piccolo lago di Garlate, da cui infine le acque si dipartono formando definitivamente l’Adda. — La località era ben nota al M., che su questo ramo del lago, a Caleotto, non lontano da Lecco, aveva trascorso da fanciullo e da giovane lunghi periodi, in una villa di famiglia. Si tratta quindi di un paesaggio domestico e caro, come dimostra la cura della descrizione, che nell’esatta rievocazione geografica e storica si sviluppa in un susseguirsi di particolari precisi e minuti, e come apertamente l’Autore aveva confessato nella prima stesura del romanzo, Fermo e Lucia: «La giacitura della riviera, i contorni, e le viste lontane, tutto concorre a renderlo un paese che chiamerei uno dei più belli del mondo, se avendovi passata una gran parte della infanzia e della puerizia, e le vacanze autunnali della prima giovinezza, non riflettessi che è impossibile dare un giudizio spassionato dei paesi a cui sono associate le memorie di quegli anni».
Quel ramo del lago di Como: le sei parole costituiscono un verso, un novenario. Avremo altre volte occasione di trovare nel romanzo versi perfetti, e capaci, col loro ritmo discreto, d’infondere alla descrizione o al racconto note di particolare valore. Come avviene appunto qui, ove il verso apre un ampio periodo che, «oltre e più che per la precisione stilistica, è notevole per l’andamento placido e ritmico, per la sapienza della costruzione che distribuisce armonicamente le singole parti e ricongiungendo chiasticamente la fine («in nuovi golfi e nuovi seni») al principio («tutto a seni e a golfi») lascia l’impressione di un motivo pittorico in sé musicalmente compiuto» (Momigliano). — due catene... di monti: le Alpi Orobie ad oriente, i monti della Brianza ad occidente.
3-4. corso e figura di fiume: è l’Adda, che dopo essersi immessa nel lago nella sua parte più a Nord, ne esce, come abbiamo già detto, dall’estremo punto del ramo orientale. L’Adda compare, dunque, nel romanzo fino da questa iniziale descrizione dei luoghi, e poi ne accompagnerà tante delle più intense vicende: sicché, con la sua «buona voce» (Cap. XVII) potrà sembrare davvero, come da qualcuno è stata definita, «una presenza tutelare» degli umili personaggi.
4.	costiera: in generale significa un tratto di costa che si innalza sul mare (es., la costiera amalfitana): qui indica la zona di leggero pendio che dalla riva del lago sale lungo il fianco del monte.
5.	il ponte: è del sec. XIV, c’è ancora ed è chiamato «il ponte» per antonomasia.
7. nome di lago: il lago di Garlate o Pescarenico.
9. tre grossi torrenti: il Galdone, il Gerenzone, il Bione.
10-11. con voce lombarda, il Resegone: una delle voci lombarde del romanzo, ormai divenute voci italiane, quali risone (riso
non ancora mondato), carrobio (quadrivio), ecc. — Come l’Adda è il fiume dei
Promessi Sposi, così il Resegone ne è il
monte. Il suo nome grave dà bene l’immagine maestosa della cima che si staglia contro il cielo a forma di grande sega. Sullo
sfondo del paesaggio lombardo apparirà più
volte come motivo di conforto o di rimpianto.
14. discerna tosto: sono due parole che,
nonostante l'attenta cura del M. di scrivere
nel fiorentino parlato dalle persone colte, di
fiorentino non hanno niente: discernere è,
infatti, un latinismo per niente in uso, e
tosto è un’antiquata raffinatezza. Noi non
ci fermeremo su simili incongruenze della
prosa manzoniana, che in generale è tanto
viva ed attuale dopo più di un secolo, ma
vogliamo fare osservare, una volta per tutte,
che la lingua dei Promessi Sposi non è in
senso assoluto quella fiorentina, che il M.
si studiò di prendere a modello: ma è una
lingua, che ha curato lui, armonica e puntuale il più delle volte, ma non completamente
immune da qualche stranezza o errore.
19. sparse di terre, di ville: cioè, di paesi
e di villaggi. Il M. usa spesso terra nel senso di paese. Così, poco più avanti, presentando don Abbondio, dirà che era curato
«di una di quelle terre».
23-24. che s’incammina a diventar città:
anche questo è un verso, un endecasillabo, il
quale chiude il periodo con un che di maestoso e di sicuro. Il M. fu facile profeta,
perché Lecco è oggi una fiorente città della
Lombardia: e al poeta, grata deH’augurio, ha innalzato un bel monumento, inaugurato nel 1891 con un discorso del Carducci.
24.	Ai tempi in cui accaddero i fatti: cioè nel 1628, quando da circa un secolo il ducato di Milano, comprendente gran parte della Lombardia, si trovava sotto la dominazione spagnola: e vi sarebbe rimasto fino ai primi del Settecento. Due secoli, quasi, di mal governo, di violenze, di miseria, di guerre.
25.	castello: fortezza con una guarnigione di soldati.
26.	l’onore d’alloggiare un comandante...: quali fossero le condizioni degli Italiani sotto la dominazione degli Spagnoli, il M. avrà tempo e modo d’illustrare nel corso di tutto il romanzo, in cui la vita del Seicento ci apparirà così attentamente ed umanamente osservata e descritta, che si potrebbe dar ragione a chi ha affermato che il Seicento è il protagonista vero e immanente di ogni pagina del romanzo. Ma già qui il M. apre, con un periodo tutto ironia finissima e penetrante, un quadro melanconico sulla prepotenza dei dominatori e sulla miseria dei soggetti: una condizione, questa, che si ripete in ogni tempo e in ogni nazione sottoposta a signoria straniera. Perciò nell’umorismo pacato, che fugacemente ritrae questo scorcio del Seicento spagnolo, è da riscontrare il sentimento dell’Italiano del primo Ottocento, offeso dal dominio austriaco. Ma accanto ad una rivelazione patriottica, il periodo esprime anche una rivelazione umana più generale: lo sdegno del poeta cristiano di fronte ad ogni atto di prepotenza e di violenza.
31. Dall'una all’altra...: da qui fino al termine del capoverso la descrizione del paesaggio ha un andamento poetico ben più sicuro di quello dei primi periodi, dove i particolari erano così numerosi e dettagliati da creare una sensazione piuttosto dispersiva. Ora, sì, che anche a noi, in questo pacato e armonioso comparire di «cielo» e di «vette», in questo riposato spaziare dello sguardo per «prospetti» estesi e ricchi e nuovi, viene l’illusione di muoverci per quelle stradette silenziose e romite, e di lassù contemplare lago, fiume, balzo, monti, paesi... — Cfr. «Appendice Prima», n. 2, e «Appendice Seconda», n. 1.
53. Per una di queste stradicciole..: finita la descrizione del paesaggio, incomincia il racconto delle vicende e la presentazione dei personaggi. Il passaggio è misurato: niente stacco violento; che anzi, proprio qui, si sente quanto la precedente attenta rappresentazione dei luoghi — con quell’insistere su «strade e stradette», «più o meno ripide o piane», «sepolte tra due muri» o «elevate su terrapieni aperti» — non costituisca un passo di bravura pittorica, ma lo sfondo realistico e necessario per comprendere appieno fatti e individui. — bel bello: è il primo tocco che definisce il personaggio; subito poi ne verranno altri che lo completano e lo arricchiscono: «diceva tranquillamente il suo ufizio», girava «oziosamente gli occhi all’intorno». Già in queste prime determinazioni si scopre l’uomo:
11	suo desiderio di quieto vivere, la sua limitatezza di orizzonti e di ideali. Ed è facile anche scoprire subito un sorriso ironico del M., che a questo suo tormentato personaggio i guai li fa capitare proprio quando costui ci appare più riposato e sereno, e meno se li aspetta: come quella sera del 7 novembre 1628!
54. sulla sera del giorno 7 novembre dell’anno 1628: si osservi il tono solenne con cui sono indicati il momento e la data: c’è davvero qualcosa di eroicomico in questo sottolineare con tanta sostenutezza e precisione il «memorabile avvenimento» a cui fra poco assisteremo, l’incontro del pauroso curato coi due bravi prepotenti. Incontro, a dir vero, che non è di poco conto, se da esso dipenderà tutta la vicenda e la storia del romanzo. Quanto poi alla data qui indicata e a tutta la cronologia successiva, si
badi che il M. fu particolarmente attento anche in questo, in modo che, come avremo altre volte occasione di notare, c’è precisa corrispondenza cronologica fra i vari eventi storici rievocati nel romanzo e le vicende inventate. — don Abbondio: a parte il fatto che Sant’Abbondio è il protettore di Como, e che quindi questo nome aveva nella zona una certa diffusione, bisogna riconoscere — e lo riconosceremo sempre meglio man mano che andremo avanti nella lettura del romanzo — che il nome, per tutto quello che può suggerire nel fisico e nel morale, si attaglia perfettamente al personaggio che ora entra in scena. Aveva ragione il Graf: «Il nome di don Abbondio? Si potrebbero frugare da cima a fondo tutti gli onomastici antichi e moderni senza riuscire a trovarne uno più adatto, più proprio, più raffigurativo».
54-55. curato: parroco. Nell’uso fiorentino più comune si chiama curato il coadiutore del parroco.
56. nel manoscritto: nel manoscritto si diceva che i nomi dei personaggi, come quelli dei luoghi, sarebbero stati taciuti per degni rispetti, cioè per giusti motivi di riguardo verso chiunque, anche se ormai la più parte delle persone menzionate era sparita dalla Scena del Mondo. Ma il M. tace o maschera nomi di luoghi e di personaggi esclusivamente per ragioni artistiche, perché proprio in tal modo circonda il racconto di un’atmosfera più suggestiva e poetica. Del resto sappiamo, da quanto ci racconta Stefano Stampa, figliastro del poeta, che il M. stesso dichiarò più volte che «le descrizioni di tutti quei luoghi marcati di un asterisco invece che dal nome, erano non solo immaginarie, ma fatte in modo e con l’intenzione di dérouter, di sviare il lettore dal poterli riconoscere come realmente esistenti». Tuttavia una tale asserzione non ha impedito a molti commentatori di ricercare quale abbia potuto essere, nella mente del M., il paese di cui effettivamente don Abbondio sarebbe stato il curato: ed i più propendono per Olate, un paesino di poche centinaia di anime ai piedi del Resegone.
64. a larghe e inuguali pezze di porpora:
questa vasta pennellata di splendido paesaggio del tramonto non è espressione di un sentimento del protagonista, ma dello scrittore. La poesia dell’ora don Abbondio non la può sentire, come non può sentire quella dei luoghi. A lui non resta che guardare in terra o girare gli occhi attorno, ma oziosamente, senza niente provare dentro di sé. Ogni suo gesto, d’altra parte, non è che una consuetudine di ogni giorno, di sempre: un moto meccanico ed esterno, non una partecipazione della mente e del cuore. Si osservi, per esempio, come poco avanti don Abbondio alzerà gli occhi dal libro, dove era solito alzarli, e poi drizzerà lo sguardo ad un tabernacolo, com’era solito dirizzarvi ogni sera. Tutto metodico, dunque, e tutto solito in lui, ogni giorno: la passeggiata, l’ufi-zio, i movimenti...: e tutto puramente meccanico. Solo di fronte ad un pericolo, quando ne andrà della vita — come vedremo fra poco e vedremo altre volte — don Abbondio aguzzerà ed impegnerà tutto il suo ingegno.
69. alla cura: alla casa parrocchiale.
77. con qualche scalcinatura qua e là: è
un tocco magistrale che chiude in sintonia questa scherzosa ed umanissima rappresentazione del tabernacolo, dipinto con arte cosi pedestre, e ritratto con ironia così sottile: la quale nasce, soprattutto, dall’accostamento sottinteso fra la goffaggine di quelle «figure da non descriversi» e la goffaggine della figura del curato alla vista dei bravi.
87-88. enorme ciuffo: serviva in generale come maschera, per nascondere il volto, quando ce n’era bisogno.
89. un piccol corno: «ecco un esempio di quei tanti troncamenti, che il M. usò in omaggio al parlar fiorentino, ma che i fiorentini non fanno; qui doveva dire un piccolo corno» (Bianchi).
93. specie de’ bravi: erano uomini violenti, pronti ad ogni ribalderia e ad ogni delitto, sgherri prezzolati di signorotti. Il termine bravo, che è di etimo incerto (sembra falsa, per esempio, l’etimologia medioevale di bravo da pravus — ' malvagio ’), si trova già diffuso negli scritti letterari del ’500 (Castiglione, Berni, Cellini, ecc.) col significato di soldato mercenario al servizio di un signore. La presentazione che ora il M. ha fatto dei due in attesa di don Abbondio è una stupenda pittura di costume del secolo: una — come si suol dire —
stampa del Seicento. Tutto il loro ritratto è, infatti, penetrato dell’atmosfera del tempo, nella quale la violenza s’incontrava con la vanità e la pompa. Da qui la sfrontatezza dell’«enorme ciuffo» accanto agli strumenti della sopraffazione: le «pistole», il «corno ripieno di polvere», il «coltellaccio», lo «spadone»; e, mescolati insieme, i segni di una raffinatezza pacchiana e barocca: i «lunghi mustacchi», gli «ampi e gonfi calzoni», la «gran guardia traforata di lamine d’ottone»...
95. alcuni squarci autentici: in realtà i brani che leggeremo fra poco sono veramente autentici, vere gride, provvedimenti legislativi emanati dai governatori spagnoli. Si apre quindi, qui, una vera e propria pagina storica, che a qualcuno è sembrata troppo lunga, ed è parsa interrompere il racconto con notevole danno artistico. Il Tommaseo, in particolare, sentenziò: «Qui viene troppa lungaggine; bastava citare i passi senza citare i decreti». — Sono obiezioni non valide, non tanto perché, come diremo più avanti, qui spunta accanto all’arte del M. narratore anche un’altra arte non meno interessante, quella del M. storico; ma soprattutto perché la pagina storica si armonizza perfettamente con la narrazione romanzesca, fornendoci una più chiara comprensione della personalità dei due individui che attendono il curato, e facendoci capire più a fondo lo sviluppo del dialogo e il comportamento di don Abbondio. E tutto questo il M. realizza col solito stile ironico e pungente che, mentre ricrea le note di un regime tanto autoritario e altezzoso nella forma quanto vuoto di forza e privo di morale, ci fa intuire, come sempre, la riprovazione dello scrittore.
101. Governatore di Milano e Capitan Generale: «il Governatore aveva il compito di sorvegliare che il Senato, il Magistrato ordinario e quello straordinario, e gli altri tribunali svolgessero le proprie funzioni in libertà e conformemente alle leggi stabilite dal re; che non mutassero i loro ordinamenti e le forme di amministrazione in uso nello Stato. Egli non poteva menomare le prerogative di cui godevano le varie magistrature: queste potevano ricorrere al Consiglio d’Italia che risiedeva a Madrid. [...] In pratica poi i governatori si comportavano secondo il loro arbitrio, cioè applicando il motto: ' Il re comanda a Madrid, io a Milano ’, poco curandosi degli interessi della popolazione. [...] Il governatore era anche capitano generale, cioè comandante di tutte le truppe esistenti nel Milanese» (Gessi). — Osserva come il M., citando questi personaggi d’autorità, metta in evidenza tutti i loro titoli nobiliari ed ufficiali per ridicolizzarli il più possibile. Nell’animo dello scrittore le concezioni egualitarie dell'Illuminismo si sono bene incontrate con la sua visione cristiana della vita. — Sua Maestà Cattolica: il re di Spagna, che nel 1583 era Filippo II.
111. ufiziali: per ufficiali. Il M. qui ha voluto usare una parola fiorentina: l’ha presa, però, non dalla lingua viva, ma da quella antica ed ormai rimasta a Firenze solo in alcune determinazioni tradizionali, come nel nome della famosa Galleria degli Uffizi.
115. grida: questi bandi delle autorità si chiamavano gride perché, oltre ad essere affisse stampate, venivano gridate, cioè lette ad alta voce nelle piazze e ai canti delle vie dai banditori.
121. alla corda et al tormento, si tratta di quella che lo scrittore definirà più avanti (Cap. XXXIV) «abominevole macchina della tortura», costituita da «due travi, rette con una corda e con certe carrucole», per mezzo delle quali il disgraziato era tirato in alto per i polsi legati dietro la schiena, in modo da storcergli le braccia. Qui e altrove
si suol ricordare che il nonno materno del M., Cesare Beccaria, giurista ed economista insigne, aveva pubblicato nel 1764 il suo capolavoro Dei delitti e delle pene, appassionata denuncia delle atrocità giudiziarie che si trascinavano da secoli.
121-122. per processo informativo: basato, cioè, non su prove, ma soltanto su informazioni. Poco prima aveva detto: «comunque riputato per bravo», «per questa sola reputazione...»; e più oltre confermerà: «per la sola opinione». Espressioni come
queste dovevano sembrare ai legislatori motivo di sconfinato terrore per qualunque eventuale indiziato.
122.-123. mandato alia galea: condannato a remare sulle galere.
146. onninamente: assolutamente, in tutto e per tutto. Il latinismo, bene a posto in una grida, doveva contribuire, come i tanti nomi solenni e minacciosi sparsi ovunque senza economia, a dare forza a chi forza non aveva.
160. cabale: intrighi.
161.	Enrico IV: Enrico di Borbone, re di Francia (1589-1611). Salito al trono di Francia, quando era già re di Navarra, dopo aver consolidato l’autorità della monarchia, tese a scalzare il predominio che le Case d’Asburgo d’Austria e di Spagna avevano sull’Europa e, in particolare, mirò alla riconquista del Milanese, che era stato sotto la dominazione francese nella prima metà del Cinquecento.
162.	duca di Savoia: Carlo Emanuele I (1580-1630), il quale nella lotta contro Enrico IV ottenne il Marchesato di Saluzzo, ma perse più vasti territori che possedeva oltre il Rodano.
163.	duca di Biron: Carlo Gontaut, duca di Biron e generale di Enrico IV. Accordatosi con Carlo Emanuele I, fu scoperto e decapitato nel 1602.
169. stampatori regii camerali: tipografi delle stampe di stato, che oggi sarebbero le Gazzette Ufficiali. La Regia camera corrisponderebbe al nostro erario, la Cassa dello Stato.
185. c’era de’ bravi tuttavia: è l’ultima battuta umoristica, fra le tante argute e vivissime che il M. ha sparso nel rifare la storia delle gride anti-bravo. Una specie di storia eroicomica, e insieme un’altra mirabile pagina che dipinge il costume del secolo ed esprime l’umana saggezza del M.
188. l’aspettato era lui: abbiamo conosciuto il don Abbondio metodico, superficiale, gretto; ora incominciamo a conoscere il don Abbondio più tipico: l’egoista e il pauroso. Ci apparirà sempre più l’uomo del quieto vivere, per il quale l’unica preoccupazione è quella di non turbare la pace di un’esistenza grigia ed appartata: tutto, d’ora in avanti, egli farà per difendere — con le piccole armi dell’astuzia, del calcolo, della dissimulazione — il suo povero mondo, che si va d’un tratto sfasciando sotto i colpi di una prepotenza imprevista.
197. se avesse peccato...: quando sapremo di più riguardo a don Abbondio potremo meglio capire tutta l’ironia dello scrittore che contempla dall’alto il suo povero uomo già fuori di sé in questo convulso esame di coscienza. Anche l’espressione «il testimonio consolante della coscienza» aggiunge una particolare nota di sarcasmo col richiamo, voluto o no dal M., di certi solenni versi di Dante: «coscienza m’assicura, La buona compagnia che l’uom francheggia Sotto l’usbergo del sentirsi pura» (Inf., XXVIII, 115-117).
200. Mise l’indice e il medio...: perfetta evidenza dei movimenti, da cui traspare tutto il tremore e lo sgomento del cuore, che trovano il loro culmine in quel desolato crescendo: «... non vide nessuno...;
nessuno...; nessuno, fuorché i bravi».
209. Affrettò il passo...: la decisione e tutto il comportamento del curato sono naturalissimi; eppure fanno parte della grande arte dissimulatrice di cui troveremo ripetuti esempi, qui e altrove, nella condotta di don Abbondio.
212. galantuomini:	vedremo più volte
usata dal M. questa parola e proprio quando — se presa nel suo significato etimologico — meno l’aspetteremmo. Si tratterà quindi, in generale, di un ‘ galantuomo ’
detto per antifrasi, cioè per significare l’opposto, come: ‘subdolo, astuto, disonesto, violento, mascalzone, furfante, cretino...’ e roba del genere; ma sempre con finissima dosatura d’ironia. L’uso di galantuomo con tutte queste sfumature non è, veramente, una scoperta del M., ma lo troviamo abbastanza diffuso in vari autori di tempi diversissimi: dal Bibbiena al Bruno, dall’Alfieri al Croce. Fra gli scrittori dell’Ottocento che l’hanno impiegato spesso è il Giusti, del quale più avanti riferiremo un esempio (Cap. VII, n. 428).
214. Cosa comanda?: in questa domanda, che sembra uscire dalla bocca di un automa, si esprime la tragedia dell’incontro: la sicurezza dei ribaldi, il servilismo del pauroso. Il quale, in tutti i suoi gesti imbambolati come in tutte le sue parole sconcertanti, non farà che rivelare debolezza e terrore. Si guardi quel libro «spalancato», che resterà per tutto il colloquio sulle mani di don Abbondio come «sur un leggio»: e non si chiuderà che quando i bravi se ne andranno lasciandolo solo. £ una pennellata di quelle che meglio rivelano quale abile caricaturista sia il M., che con estrema naturalezza sa cogliere e lumeggiare gesti e frasi che caratterizzano un uomo e te lo fissano per sempre davanti.
219. Cioè...: «Che cosa è questo cioè? — si chiede il De Sanctis —. È l’uomo che si mette subito nella posizione di chi ha torto, perché avvezzo a tremare dinanzi al più forte, il quale piglia l’aria di superiore mentre egli piglia l’aria di inferiore: quello ha il piglio minaccioso e iracondo ed egli risponde con voce tremula; quello ha il tono di accusatore ed egli si scusa».
228-229. a me... nulla in tasca: è la ragione più meschina fra quante il disgraziato poteva metter fuori per cercar di giustificare il suo comportamento. Che il dovere sacerdotale, per esempio, gli imporrebbe ben altra condotta, nemmeno gli passa per la mente di dirlo. È sempre la paura che chiude l’uomo nella grettezza e nel ridicolo.
238. il primo oratore: sempre attento a tutto e a tutti, il M. ci fa sentire quanto diverso, se pure con un fondo comune, sia il carattere dei due bravi, che si sono così bene divisi le parti: uno usa l’arte dell’oratoria e della diplomazia, l’altro esplode nelle minacce e nelle bestemmie. Naturalmente il rilievo artistico del primo è di gran lunga superiore; il suo capolavoro è alla fine, quando mette il nome di don Rodrigo a conclusione del discorso: è il suggello del tiranno, sarà il capestro di don Abbondio.
242-243. come... un lampo: il M. è veramente magistrale nelle similitudini, e ne vedremo di bellissime: come questa, così concisa e pure così esatta nella corrispondenza dei termini.
244.	un grand’inchino: non è tanto un modo più o meno goffo di comportarsi, quanto un moto spontaneo e naturale di quel pover’uomo atterrito, che si era presentato al colloquio dicendo: «Cosa comanda?», e che fra poco se ne staccherà balbettando: «... Disposto... disposto sempre all’obbedienza».
245.	se mi sapessero suggerire: è una espressione ambigua: potrebbe significare un ultimo tentativo di resistenza, come anche il cedimento completo. Bene, comunque, rivela l’avvilimento del curato, cui farà subito riscontro la sprezzante ironia del bravo: «Oh! suggerire a lei che sa di latino». Eppure questo saper di latino sarà proprio, lo vedremo più avanti, un mezzo di cui don Abbondio si servirà per irretire Renzo; ma alla fine del romanzo servirà a Renzo per ritorcerlo ironicamente sul curato (Cap. XXXVIII). Per non accennare a quando — sulla bocca di fra Cristoforo — il saper di latino avrà una funzione ben più santa (Cap. VIII).
256. e buona notte, messere: sghignazzata feroce, degna ricompensa per il vile che ha ceduto: come sempre accade nella storia degli uomini. Messere (dal provenzale meser, mio signore) fu anticamente titolo di onore rivolto ai gran signori, poi agli uomini dotti, e quindi semplice cortesia e, talvolta, appellativo scherzoso; ma qui, naturalmente, è tutto e solo scherno.
260. dond’era lui venuto: ha ragione un commentatore nel definire «duro e brutto» questo modo di esprimersi, nel posto del quale si sarebbe dovuto usare, per mantenere al discorso la forma parlata, «dond’era venuto lui». — L’edizione del ’27 reca «donde egli era venuto»: la sostituzione di egli con lui e lo spostamento di era furono dovuti, probabilmente, al proposito di togliere quel che di letterariamente sostenuto si sentiva nella frase.
264. ...che parevano aggranchiate: povere gambe, intirizzite e avviluppate dalla paura: e povero vecchio, che si trascina verso casa col cuore a pezzi! Nel narratore, che ne segue il barcollante scomparire, non c’è più riso, ma solo umana tristezza.
267-268. non era nato con un cuor di leone: è la prima, e certo una delle più note definizioni che il M. dà del suo personaggio; e ben presto ne vedremo altre ugualmente
incisive e celebri, come: un animale senza artigli e senza zanne...; un vaso di terra cotta, costretto a viaggiare in compagnia di molti vasi di ferro... Ma in queste pagine, o almeno in buona parte di esse, l’interesse dello scrittore, e nostro, sono rivolti essenzialmente al quadro che viene fatto del secolo, nel quale la figura di don Abbondio si stempera in una nota di compatimento e di tristezza. Un quadro mirabile in sé, per la varietà degli aspetti toccati: pagina autentica di storia civile ed umana, che il poeta indaga con occhio vigile e ricrea con animo veramente perturbato e commosso. Carenza
di autorità, impotenza delle leggi, corruzione della giustizia, sopraffazione della violenza, impunità organizzata, omertà, terrore... sono gli aspetti più generali e diffusi di uno stato di fatto in cui la dominazione spagnola aveva ridotto il Milanese, riportandolo addietro di secoli in una nuova specie di feudalesimo, coi suoi signori prepotenti e onnipotenti e la sua massa di umili lasciata all’arbitrio del più forte o del più astuto.
286. gli asili: le chiese, i conventi, i castelli, i palazzi dei signori, ove i delinquenti, come vedremo altre volte nel romanzo, potevano rifugiarsi e trovare impunità.
316. il loro titolo: quello di birri.
321-322. L’uomo... alleati e compagni: è
la prima massima che il M. espone nel suo romanzo. Andando avanti nella lettura, molte altre ne incontreremo, tutte chiare, nitide, penetranti, dettate da saggezza antica e insieme da spirito illuminato e moderno, frutto di studio psicologico attento ed emanazione di un’anima pensosa degli uomini e delle loro vicende. E in queste massime che il M. sembrerà, per così dire, fissare per l’eterno quel suo saper guardare pacato, e insieme solenne, tutti gli aspetti della realtà, quel suo saper frugare, con severità e compatimento ad un tempo, in tutti gli uomini, i buoni e i cattivi, i deboli e i prepotenti, i furbi e gli stolti.
325-326. immunità..., privilegi..., esenzioni: immunità, dispense di gravami civili o fiscali; privilegi, eccezioni alla legge per il proprio interesse; esenzioni, da obblighi vari e, in particolare, da imposte.
335. nelle campagne principalmente...: osserva con quanta accortezza, ed insieme con quanta naturalezza, il M., dopo aver spaziato in lungo e in largo su quegli che
gli appaiono i mali peggiori del Seicento — e da ultimo su le maestranze, le confraternite, le corporazioni, e le leghe, fra le quali ne aveva trovata, con meraviglia, anche una dei medici, di gente cioè che dovrebbe essere aperta verso tutti, per quel minimo di umanità che non può mancare in una tale professione —, con quanta accortezza e naturalezza, dicevamo, dopo la lunga digressione, il M. ci riporta nelle campagne, ci parla di un certo nobile dovizioso e violento, che col suo stuolo di bravi, sopra una popolazione di contadini esercita un potere a cui nessuno può opporsi. Eccoci, dunque, ritornati al nostro paesetto, ai nostri personaggi, che già conosciamo o direttamente o di riflesso, e quindi al nostro don Abbondio; del resto tutto l’ultimo capoverso sulle caste, sulle maestranze, sulle leghe ecc., contribuisce proprio ad introdurre la spiegazione del motivo di fondo per cui don Abbondio si era fatto prete.
341.	gli anni della discrezione: gli anni del giudizio: di un giudizio, cioè, sicuro e responsabile delle proprie scelte e decisioni.
342.	come un vaso di terra cotta...: forse
è la similitudine più nota di tutti i Promessi Sposi, passata ormai in proverbio. In essa due elementi, soprattutto, si devono osservare: da un lato, la capacità di riassumere Finterà precedente analisi della società del Seicento, in cui i deboli e i pacifici erano alla mercé dei violenti e dei prepotenti; dall’altro, l’indulgente comprensione del M. verso il suo personaggio, che il destino ha posto a vivere in un mondo che non era fatto per lui.
344. parenti: genitori, nel senso latino che troveremo altre volte. Dunque don Abbondio nel farsi prete aveva soltanto «ubbidito» ai genitori : nessuna vera vocazione c’era stata in lui verso i «nobili fini del ministero». Ma questo ubbidire non era stato forzato — come, vedremo, avverrà per la monaca di Monza —, ma era avvenuto di buon grado: cioè, come si dice subito dopo, in seguito ad un calcolo di vantaggi puramente materiali. Già, dunque, in questa scelta primigenia interviene l’atteggiamento calcolatore di don Abbondio: un atteggiamento che non gli mancherà mai, anche se non sempre gli darà i frutti sperati.
352. Il suo sistema...: in questo «sistema» di don Abbondio, è stato osservato dai critici, il M. ha messo buona parte del suo carattere di uomo onestamente e profondamente contemplativo, che si sente inetto alla vita pubblica e che ha un amore senza limiti per la vita solitaria, in un tranquillo isolamento da tutto e da tutti. In una lettera all’amico Fauriel una volta il M. scrisse: «Noi viviamo nella più grande solitudine, tremanti di paura tutte le volte che sentiamo una vettura scorrere per la corte, perché potrebbe essere un qualche importuno che viene a rapire a noi la nostra giornata, per disfarsi della sua». Allora, concludendo, ha proprio ragione chi dice che il sistema di vita di don Abbondio — quale qui è appena accennato e poi per tutto il romanzo verrà costantemente ritratto — è riuscito un capolavoro anche perché il M.
stesso, sia pure con una condotta tanto più nobile e con idealità ben più elevate,
lo praticava nella realtà della sua quotidiana esistenza.
375. d’esser un po’ fantastico...: dopo tante considerazioni serie, ritornano il sorriso e l’ironia. Ed è giusto che sia così, ora che lo scrittore ci presenta un don Abbondio che si intestardisce di fare, anche lui, quando non c’è pericolo, il duro e il prepotente, e vuol dimostrare di essere, anche lui, qualcuno.
381. la ragione e il torto...: altra famosa sentenza, espressa con l’abituale sereno distacco che il M. ha sempre quando, come qui, è in atteggiamento di commentatore. La sentenza è anche rivelatrice di quell’amara sfiducia, tutta manzoniana, nelle cose degli uomini: anche, e soprattutto, quando essi vorrebbero fare giustizia. A commento si potrebbe leggere un’altra gustosissima pagina del M. nel discorso Del romanzo storico, ove è narrato l’aneddoto di un giudice,
il quale, trovandosi a dirimere una questione fra due litiganti, ascoltato il primo dette ragione a lui, ma ascoltato il secondo dette ragione anche a questo. Però «c’era lì accanto un suo bambino di sette o ott’anni,
il quale, giuocando pian piano con non so quali balocchi, non aveva lasciato di stare anche attento al contradditorio, e a quei punto, alzando un visino stupefatto, non senza un certo che di autorevole, esclamò: ma babbo non può essere che abbiano ragione tutt’e due. Hai ragione anche tu, gli disse il giudice».
390. una sua sentenza prediletta: ma questa, potremmo aggiungere, non è sentenza ' manzoniana ’: fu di un illuso, la cui illusione è ormai crollata per sempre nell’incontro coi bravi. Ma al di là dell’ironia che dalla sentenza si manifesta, si badi, ancora, alla capacità del M. nel riportare il discorso a ciò che gli preme: la ripresa e la conclusione del racconto.
393. i miei venticinque lettori: l’espressione, ormai divenuta d’uso comune, tanto è arguta la sua finezza, ha anche, nella condotta del romanzo, un notevole valore, in quanto serve ad avvicinare lo scrittore al lettore. Questi si sente, per così dire, chiamato dall’autore a partecipare di persona al suo impegno di osservatore e di critico: da qui l’aria di familiarità che emana da ogni pagina del romanzo.
399. Se Renzo si potesse...: ha inizio il
primo soliloquio di don Abbondio e dell’intero romanzo. Altri ancora ne troveremo, in particolare dello stesso don Abbondio e di Renzo. In tutti il M. rivelerà un’arte sapiente, cui non sfugge nessun palpito del cuore. Si noti qui, per esempio, la naturalezza del terrore, che fa sfociare l’impaccio di pochi istanti prima nella stizza grottesca: «Son io che voglio maritarmi?», per concludersi nell’amaro mea culpa: «Se avessi pensato...».
423. che già teneva in mano: la frase non è superflua, ma dice e fa vedere: fretta, tremito, ansia, terrore... quasi i bravi lo stessero inseguendo... quasi il porto sicuro fosse ancora tanto lontano... Così è, subito dopo, col fremito di quei due verbi brevi e accentati: «aprì, entrò», e poi con la gran cura di quel «richiuse diligentemente». Si ha la sensazione che il M. sia lì, insieme con noi, attento a spiare e sorridere alle spalle del povero prete.
425. Perpetua! Perpetua!: ecco chi è la
«compagnia fidata», di cui ha bisogno don Abbondio, la sua unica persona fidata. Perpetua è la serva del curato; una serva, però, che sa ubbidire e comandare, perché, come vedremo, possiede proprio le doti che il suo padrone non ha: acutezza d’intuito, buon senso, prontezza nelle decisioni. Per questo, più volte, essa assolverà sul piano umano, come su quello artistico, una funzione complementare rispetto a don Abbondio. — Riguardo al nome Perpetua — raro e singolare nel passato, ma ormai, per merito del M., divenuto designazione per antonomasia di tutte le serve dei parroci — si è molto discusso sulla fonte che l’abbia suggerito allo scrittore: ma nessuna ipotesi soddisfa abbastanza. La verità si dovrà forse ricercare in questa maliziosa insinuazione del Belloni? «Vedete combinazione: Perpetua, rimasta da maritare ' per non aver mai trovato un cane che la volesse ’ portava il nome duna santa che... è alta protettrice delle donne maritate!».
431. l’età sinodale dei quaranta: il sinodo (dal gr. synodos = convegno) è, in generale, l’adunanza dei sacerdoti indetta dal vescovo. Era prescrizione dei sinodi diocesani che le donne a servizio in casa di preti avessero più di quarant’anni.
433. come dicevano le sue amiche: questo pettegolezzo delle amiche darà luogo ad una delle scene più vivaci del cap. Vili.
441. Niente, niente: ma che voglia, invece, di dir tutto, anche se la prudenza non cessa di ordinare: «niente!». Ben presto però il bisogno dello sfogo prenderà il sopravvento, e i nuovi «niente» suoneranno ben più deboli dei primi: «Quando dico niente, o è niente, o è cosa che non posso
dire». E con questo don Abbondio ha già cominciato la sua confessione!
458-459. con le mani arrovesciate sui fianchi...: è l’atteggiamento che più ricorderemo di Perpetua: una posa da battaglia e di vittoria. Atteggiamento Certamente un po’ sforzato e dozzinale, ma che, assecondando con realismo deciso parole altrettanto decise, magistralmente conclude tutti i precedenti sforzi per sapere cos’è accaduto e, nello stesso tempo, esprime anche un’affettuosa partecipazione alla pena del padrone. Sarà Perpetua stessa a dirlo: «se ora voglio sapere è per premura, perché voglio poterla soccorrere...»: e noi non abbiamo motivo di metterne in dubbio la sincerità.
477. il miserabile caso: la definizione lacrimosa ti fa vedere il povero prete col terrore ancora negli occhi; ma ti fa vedere anche il sorriso malizioso del narratore che, nonostante tutto, non riesce più a far la faccia seria col suo personaggio.
482. Delle sue!...: dopo l’istintiva esplosione Perpetua, lì per lì, sembra non sapere neppure lei come dipanar la matassa: «Ma come farà, povero signor padrone?». Però l’incertezza è d’un attimo solo, perché subito lei, sì, l’avrebbe bene il suo «povero parere» da dare.
495. io direi, e dico...: il periodo, specie qui, si sviluppa per forme asintattiche e che sembrano nascondere un certo impaccio. Ma Perpetua il suo parere lo esprime e ribadisce ben chiaramente con la sua parlata di donna del popolo, che non sa di lettere, ma che ha buon senso e decisione. — Un’osservazione merita, in particolare, quell’accenno all’arcivescovo: un «sant’uomo», sì, ma «uno di polso, che non ha paura di nessuno...»: quanto diverso, pensa Perpetua, dal suo padrone! Il quale un giorno, proprio di fronte a quel sant’uomo, dovrà ricordarsi con amarezza dei pareri della serva.
498. una schioppettata nella schiena: è stato, è e resterà sempre l’assillo più terribile per don Abbondio e l’elemento determinante della sua condotta. Di fronte ad una simile prospettiva, che la perversità dei tempi poteva facilmente trasformare in realtà, don Abbondio non ubbidisce ad alcun’altra
voce che a quella della paura: e per lui i suggerimenti del buon senso — «le schioppettate non si danno via come confetti» — non saranno che «baggianate».
508. baggianate: sciocchezze, cose da
babbei. Il termine, che troveremo altra volta ma con altro significato, deriverebbe da una fava baiana, fava di Baia: una varietà di fava piuttosto grossa e scipita, e quindi facilmente implica un senso dispregiativo.
513-514. a pensarci a me... a me: è il solito ritornello dell’egoista: lui e solo lui è l’oppresso, attaccato da tutti; lui, il galantuomo: «a un galantuomo par mio!».
516. questo le rimette sempre lo stomaco:
è l’ultimo consiglio del buon senso pratico della contadina lombarda: ma per il suo padrone, ora, «ci vuol altro!».
522. e disparve: è come il calar della tela sul palco di un teatro. E qualcosa di teatrale ha veramente quest’ultima scena, con quell’affannoso lamento «e domani com’andrà?», con quel salir per la scala e fermarsi sulla soglia di camera, con quel voltarsi a dire «per amor del cielo!» in tono lento e solenne... È una teatralità in cui il comico si mescola all’elegiaco, la satira alla compassione: il suggello più umano ed artistico che si potesse pensare per questa giornata di don Abbondio.