Capitolo XVIII

Quello stesso giorno... cominciando dall'ultimo. Chiusosi il blocco di capitoli dedicato alle avventure milanesi di Renzo (XI-XVII), il racconto si sposta di nuovo al paese, è torna in scena l'antagonista di Renzo, don Rodrigo. Costui, informato dei guai del promesso sposo e del nascondiglio di Lucia, medita nuove manovre per impadronirsi della ragazza. Dunque la funzione della scena dedicata a don Rodrigo è quella di imprimere un rinnovato movimento alla vicenda che, con Renzo ormai in salvo presso il cugino Bortolo e Lucia al sicuro nel monastero di Monza, ha raggiunto, se non la soluzione, un punto di quiete: «Don Rodrigo che è stato fin qui, con il divieto al matrimonio o con il tentato rapimento di Lucia, il personaggio-motore della vicenda, è colto in queste pagine nello stato d’animo che la porterà a dare un nuovo impulso ad essa» (Getto 1964). Il raccordo tra questo capitolo e i precedenti si verifica tramite un'indicazione di tempo (Quello stesso giorno, 13 di novembre, 1), che salda le avventure di Renzo con i resoconti giuridici che si riferiscono a quelle stesse vicende. Le indagini della giustizia arrivano quindi al paese, e la notizia dei casi di Renzo giunge così alle orecchie di fra Cristoforo, dei parenti, degli amici, e di don Rodrigo stesso.

Le due povere donne... per i suoi nipoti. La prima parte del capitolo comincia nel giorno stesso in cui si chiudeva il XVII (13 novembre) e procede quindi narrando le vicende del conte Attilio e di don Rodrigo; la seconda parte fa un salto all'indietro scandito in due tempi: dapprima retrocede al momento in cui le donne, nel convento di Monza, ricevono notizie dei tumulti di san Martino, e di lì prosegue per alcune settimane, fino al ritorno di Agnese al paese; poi racconta il colloquio tra il conte Attilio e il conte zio, causa dell'allontanamento di fra Cristoforo dal convento di Pescarenico. Dunque sia la sequenza dedicata a Lucia e Agnese, sia quella dedicata ad Attilio e al conte zio sono delle analessi, o flash-back, la prima rispetto al livello temporale rappresentato dalla parte iniziale del capitolo; la seconda rispetto al momento in cui Agnese arriva a Pescarenico. Il raccordo tra il piano temporale di base e le analessi è in entrambi i casi introdotto esplicitamente dalla voce narrante, che giustifica il salto all'indietro nel tempo con la necessità di spiegare circostanze altrimenti oscure per il lettore: Rendiam conto di questi due avvenimenti, cominciando dall'ultimo (158-59); Un po' meglio informati che fra Galdino, noi possiamo dire come andò veramente la cosa (385-86). 

Quello stesso giorno... che ai birbanti. Il signor podestà di Lecco (2) è già comparso nel capitolo V, ospite alla tavola di don Rodrigo e, assieme al conte Attilio, animatore della conversazione.
Dopo gli stralci di gride riportati nel capitolo I e nel capitolo III, esempi di un italiano pomposo e spagnoleggiante, l'antologia della lingua giuridica seicentesca prosegue qui con il latino di un dispaccio ufficiale, ugualmente solenne e imbalsamato. Anche il latino sì è già affacciato nel romanzo: don Abbondio, nel capitolo II, ha cercato di confondere Renzo elencandogli, in latino, gli impedimenti al matrimonio. E Renzo, nelle sue farneticazioni da ubriaco (capitolo XIV) ha bollato il latino (confondendolo anche con lo spagnolo, la lingua dei dominatori) come simbolo di sopraffazione e di ingiustizia. Dunque la lingua del dispaccio è doppiamente ostile al protagonista, sia perché è parola burocratica, sia perché è latino.
Attraverso il dispaccio viene proposta al lettore una nuova versione della storia milanese di Renzo.
L'avventura del protagonista era stata raccontata in presa diretta dalla voce narrante nei capitoli XI-XVI, ma anche riportata dal mercante all’osteria di Gorgonzola nel capitolo XVI, secondo una prospettiva completamente rovesciata rispetto a quella del narratore (vedi nota a XVI, 529-569). Al punto di vista del mercante si affianca ora il punto di vista delle autorità, e le vicissitudini di Renzo si riflettono così in un nuovo specchio deformante. Infatti il romanzo tende sì a presentare gli avvenimenti principali filtrati attraverso ottiche diverse, talora contrastanti; ma non tutte le
interpretazioni si collocano sullo stesso piano. Questo accade perché il narratore introduce sempre segnali che impongono di considerare con le dovute riserve le prospettive diverse dalla sua. Nel caso del racconto del mercante, per esempio, i fatti erano palesemente stravolti, e questo induceva a diffidare anche della loro interpretazione. Nel resoconto del dispaccio ufficiale si insinua l’ironia che deriva dal contrasto tra la solennità del latino e l'effettiva insignificanza del caso. Renzo, trattato come un pericoloso delinquente è al contrario, come il lettore ben sa, un contadino ingenuo e inoffensivo. E l'ironia nata da questo contrasto induce il lettore a sorridere delle autorità, a considerare il loro punto di vista soltanto comico.

Ma noi, co' fatti... come fosse fatto. Dalle chiacchiere della gente sulle disgrazie di Renzo si passa al supposto autore di tali disgrazie, cioè don Rodrigo. Da don Rodrigo si passa a colui che lo incita e incoraggia nei suoi piani malvagi, il conte Attilio. Il discorso appartiene al narratore, ma si inseriscono numerose espressioni proprie del punto di vista e del linguaggio di Attilio e di don Rodrigo. Rimandano in particolare alla comune prospettiva dei cugini il nome di canaglia (56) attribuito al popolo in tumulto; la definizione di fortunato accidente (71) per indicare i guai di Renzo con la giustizia; l'attributo abietto (71) sempre riferito a Renzo. Con l'accenno alle voci popolari sui casi di Lucia, e alla curiosità degli abitanti di Monza per il suo viso (80) si prosegue il tema delle chiacchiere già introdotto in relazione a Renzo (così ciascuno dei due promessi è ormai oggetto di dicerie), ma si inserisce anche un motivo destinato a ripresentarsi nel libro: quello del rapporto tra l’aspetto fisico della protagonista e la  sua storia romanzesca. Infatti nel capitolo XXV si racconterà come il
popolo sia curioso di vedere Lucia dopo la vicenda miracolosa del suo rapimento e liberazione; e nel capitolo XXXVIII, l’ultimo dei Promessi sposi, si parlerà della delusione dei bergamaschi di fronte all'aspetto comune della fanciulla, che tutti, informati delle sue avventure, si aspettavano bella come un’eroina da romanzo. Insomma, sia Renzo sia Lucia suscitano la curiosità della gente, non però in quanto personaggi eccezionali, ma solo per l'eccezionalità delle loro vicende (nell’Introduzione l'anonimo seicentesco parlava infatti di fatti memorabili, se ben capitorno a gente meccaniche, 14-15).

Questa relazione mise... cominciando dall'ultimo. La sequenza dedicata a don Rodrigo mette in scena il difficile maturare della decisione del signorotto. Come nel capitolo VII Rodrigo, dopo molte incertezze, si era deciso al rapimento di Lucia spinto dall'emulazione verso la ferocia degli antenati e dal pungolo ironico del conte Attilio (268 segg.), così anche qui il tiranno mescola orgoglio di casta e insicurezza personale, e finisce per prendere una risoluzione solo dopo la lettera del cugino, che si conferma ancora una volta il vero regista delle azioni malvagie di Rodrigo. La sequenza è un lungo esempio di discorso indiretto libero, dove il narratore analizza lo stato d'animo del personaggio in terza persona singolare, ma il punto di vista e le stesse scelte lessicali sono quelle di Rodrigo. Espressioni che riecheggiano visibilmente la sua voce sono, per esempio, la definizione di Lucia come roba di rubello (90), cioè,
 in quanto sposa di uno sconfitto, possibile preda per chiunque. Si intravede, in questa forma, un'idea «feudale della donna come preda: «quasi profanandola, don Rodrigo considera disponibile la “sposa" altrui come la roba, i beni di un ribelle» (Raimondi-Bottoni 1988).

Altri segnali del senso di superiorità sociale che non abbandona mai il signorotto sono il termine montanara (111), sempre riferito a Lucia, e l'attributo ignobile (113-14) riferito all'impegno di sedurre Lucia: la scommessa non è ignobile in quanto malvagia, ma, nella prospettiva di don Rodrigo, in quanto lo porta a contatto con una popolana, una donna, appunto, non nobile. Viene nominato qui per la prima volta nei Promessi sposi un personaggio (un tale, le cui mani arrivavano spesso dove non arrivava la vista degli altri, 137-38) che sarà quindi chiamato l’innominato e che è destinato ad assumere una parte molto importante nello svolgimento dell’intreccio. La sua apparizione è accompagnata dal termine diavolo (un uomo o un diavolo, 138-39), che compare qui per la seconda volta
in un breve spazio. Si era infatti detto che la relazione del Griso sulla sorte dei promessi sposi mise il diavolo addosso a don Rodrigo, o, per dir meglio, rendè più cattivo quello che già ci stava di casa, 82-84). Dunquei i due cattivi del romanzo sono accomunati dal rapporto con il simbolo stesso del male. Ma per don Rodrigo, un malvagio di second’ordine, il diavolo compare di sbieco, in una espressione metaforica; mentre colui che si annuncia come un grandioso eroe negativo viene addirittura identificato col diavolo stesso (per la presenza del diavolo nei Promessi sposi, vedi al capitolo XVI, l'approfondimento Il diavolo nel romanzo). 

Le due povere... un ringraziamento. Dopo la storia di Renzo stravolta dal latino del dispaccio ufficiale, ecco la storia di Renzo riportata dalle voci popolari, che, di bocca in bocca, giunge fino a Lucia e ad Agnese. La donne vengono informate in due tempi: prima le notizie, soltanto negative, della fattoressa; poi l'annuncio, positivo, della fuga di Renzo a Bergamo portato dal pescivendolo messaggiero di fra Cristoforo. Si va ormai chiarendo che la funzione di questo capitolo non è solo quella di informare il lettore su circostanze importanti per lo snodo della vicenda, ma anche di informare i personaggi stessi. Infatti nella prima parte don Rodrigo è venuto a conoscenza delle sorti di Renzo e di Lucia; ora Lucia riceve notizie sulla situazione di Renzo; nella sequenza finale un nuovo personaggio, il conte zio, sarà informato da Attilio su tutta la vicenda della passione di Rodrigo per Lucia. Tale passaggio di informazioni serve a rendere credibile il complesso intreccio su cui si fonda il romanzo, ed evidenzia gli stretti legami tra le sorti dei personaggi: per esempio l'ansia per Renzo spinge Agnese a lasciare Lucia per tornare al paese in cerca di notizie; e questa circostanza incoraggia don Rodrigo ad agire contro Lucia, rimasta sola a Monza. Il capitolo XVIII era completamente assente nel Fermo e Lucia, e il suo inserimento nei Promessi sposi è dunque il segnale di una più vigile attenzione, da parte dell'autore, per i meccanismi di incastro degli avvenimenti evidenziati fin qui. 

Gertrude la faceva... e partì. La dottrina d'Agnese su’ cervelli de’ signori (232) è quella esposta alla fine del capitolo X: I signori, chi più, chi meno, chi per un verso, chi per un altro, han tutti un po’ del matto (817-19). Gertrude e Lucia praticano due diverse forme di reticenza: la monaca è disposta alla confidenza, ma costretta a censurare la parte della sua storia che riguarda una passione colpevole; Lucia, a sua volta fiduciosa nella protettrice, censura per pudore tutto quanto, nella sua storia, riguarda una passione non colpevole, ma troppo privata per essere esibita. Si approfondisce così è il rapporto di simmetria e di opposizione già evidenziato tra le due figure femminili più importanti del romanzo (vedi al capitolo X l'approfondimento Riprese linguistiche ner ritratti dei personaggi; e nota a 792-848). Il riferimento ai sentimenti di Lucia per Renzo, su cui il narratore indugia qui per la prima e ultima volta nel romanzo, va anche collegato alla definizione dei sentimenti di don Rodrigo per Lucia, comparsa in questo stesso capitolo (la sua passione, cioè quel misto di puntiglio,
di rabbia e d'infame capriccio, di cui la sua passione era composta, 85-87). Dunque, don Rodrigo esibisce la sua passione per Lucia (tutti gli amici milanesi ne sono a conoscenza) quanto Lucia nasconde la propria per Renzo; l’interesse di don Rodrigo coinvolge in effetti impulsi ben diversi dall'amore o dal desiderio, mentre la situazione di Lucia può descriversi con la semplice parola amore (250). Così i due sentimenti che muovono il romanzo (la passione di don Rodrigo, che cerca di impedire il matrimonio; quella di Lucia, che vuole realizzarlo) si confrontano direttamente in questo capitolo, e svelano esplicitamente la loro diversa qualità.

Nel viaggio... perduto il suo bastone. Ricompare un personaggio noto: fra Galdino, già protagonista di un breve episodio nel capitolo III. E il frate cercatore di noci del convento di Pescarenico, che, alla sua prima apparizione, aveva preparato l’entrata in scena di Cristoforo, portandogli un messaggio delle donne. Anche in questo caso fra Galdino svolge la funzione di informatore, e avverte Agnese della partenza del suo protettore. Ma a fra Galdino si collega soprattutto l’idea di una «placida verbosità» (Raimondi 1974), di un piacere ingenuo e colorito della parola, del gusto di raccontare storie. In bocca al frate cercatore, infatti, anche la partenza di Cristoforo non è una semplice notizia, ma si accende di ipotesi, immagini, spiegazioni. Insomma, si trasforma in una storia. Di fronte alla desolatissima Agnese si disegna così il ritratto di fra Cristoforo che predica il quaresimale a Rimini, solleva grandi entusiasmi, e viene quindi richiesto in altri luoghi, imprecisati e lontani (a
proposito del significato della lontananza geografica nei Promessi sposi, vedi al capitolo XXX l’approfondimento La geografia nel romanzo). Dal ritratto di fra Cristoforo predicatore si passa a quello del padre Zaccaria possibile consigliere di Agnese. E alla voce possente di Cristoforo (questo gran predicatore, 351-52) si contrappone la vocina fessa (365) del padre Zaccaria. Respinto un sostituto di Cristoforo che già alla descrizione si preannuncia inadeguato, Agnese rimane sola.

Un po' meglio informati... negli stati del re. Il conte zio è protagonista di due sole scene nel romanzo: questo dialogo con Attilio, e il dialogo col padre provinciale dei cappuccini nella prima parte del capitolo XIX. Dopo tali esibizioni, il personaggio esce di scena, e solo nel capitolo XXXV comparirà rapidamente la notizia della sua morte (Il conte zio era morto; e del resto c'era più bisogno d'infermieri che di politici, 167-68).
Prima di dare la parola al personaggio, il narratore ne disegna un ritratto. Si tratta, in questo caso, non di una descrizione fisica, ma piuttosto di un cursus honorum, della storia di una carriera ricapitolata nelle sue tappe più significative (membro del Consiglio segreto; titolare di un prestigio crescente; ambasciatore a Madrid). Ai dati sulla vicenda pubblica del conte zio si intrecciano alcune note caratteriali, che isolano unicamente gli aspetti legati alla vita pubblica: l’arte del personaggio nel gestire parole e silenzi si trasforma in un formidabile mezzo per guadagnare prestigio. La similitudine tra l'apparenza del potere del conte zio e la scatola istoriata ma vuota (403-05) chiarisce infine definitivamente l'essenza dell'individuo: un gran vuoto. Quella del conte zio è, a tutti gli effetti, una caricatura, Il carattere principale del ritratto è, in effetti, la forzatura dei dati, fino alla deformazione: l’arte della dissimulazione giunge al punto da far credere deliberatamente falso ciò che è vero (399-403); la più piccola attenzione del conte duca viene letta come segnale di riguardo. Il conte duca (412) è Gasparo Guzman, conte d’Olivares e duca di San Luca, ministro di Filippo V dal 1621 al 1643, già comparso nel capitolo V (vedi nota a 414-455).

Fatti i suoi complimenti... seguitando a soffiare. Inizia il dialogo. Il lettore è già informato sull'arte del conte zio di manipolare parole e silenzi. Ma l'eloquenza di Attilio riesce a manipolare il conte zio, facendo leva, con grande abilità, sui tasti più reattivi. Caratteristiche essenziali delle parole di Attilio sono: l’ossequio formale (il titolo di signore zio, frequentemente ripetuto; la continua allusione ai poteri del parente); le ripetute affermazioni di sincerità e attaccamento ai doveri verso la famiglia (credo di fare il mio dovere, 421-22; Per giustizia, devo dire, 427; è mio dovere di dirle, 437); la capacità nel far vibrare le corde più sensibili dell’interlocutore. L'argomento decisivo risulta in effetti l’affermazione che fra Cristoforo a trova più gusto a farla vedere a Rodrigo, appunto perché questo ha un protettor naturale, di tanta autorità come vossignoria, 475-77). Il cordone di san Francesco (478-79) è la corda che cinge alla vita le tonache dei frati francescani. L'affermazione di Attilio significa, metaforicamente, che l'autorità del convento è superiore a quella della nobiltà secolare. Se Attilio è caratterizzato dall’abilità oratoria, il conte zio, qui, parla poco (la sua grande occasione diplomatica sarà nel prossimo capitolo), limitandosi a domande ed esclamazioni (Come? come?, 474; Oh frate temerario!, 480). La sua caratterizzazione è invece affidata alla mimica, in particolare al ripetuto gesto di soffiare (E qui soffio, 435; vi scrisse, soffiando, soffiando, quel povero nome, 483-84; seguitando a soffiare, 490; soffiando, vi mise la mano, 512- 13). Tanta insistenza su un particolare già di per sé piuttosto comico e conferma l'intenzione caricaturale del narratore: il conte zio è una macchietta, di cui vanno evidenziati tutti gli aspetti che si prestano a deformazione. E noto che la ripetizione di un gesto, anche banale, è uno degli ingredienti più semplici della comicità, già utilizzato, per esempio, da Walter Scott, uno degli autori più letti da Manzoni, che, per caratterizzare i personaggi comici dei suoi romanzi faceva spesso ricorso ai tic di comportamento, enfatizzandone proprio la continua, monotona ripetizione. 

- Ora poi... per i suoi nipoti. Gli argomenti di Attilio vengono introdotti nel discorso con dosatura sapiente: prima il comportamento ambiguo di fra Cristoforo e il suo desiderio di sfidare il conte zio; ora l’identità del fidanzato di Lucia che è, agli occhi di un membro del Consiglio segreto, un pericoloso criminale. Il problema di fondo posto da questo dialogo è quello dell’ambiguo potere della parola: «Nel gran vuoto del cervello del conte zio [...] penetra e mette radici la parola abilissima del conte Attilio, che è l’autentico diplomatico, il vero trionfatore della situazione» (Getto 1964). Attilio, d'altro lato, svolge, nel romanzo, un ruolo sempre legato alla parola. Entrato in scena nel capitolo V, si distingue tra i commensali di don Rodrigo come il più vivace parlatore, impegnato in interminabili battibecchi col podestà; le sue apparizioni successive (nei capitoli VII e XI) sono sempre legate alle sottili capacità oratorie del personaggio che, con la parola, spinge Rodrigo ad agire contro Lucia; anche in questo stesso capitolo il cugino svolge la sua consueta funzione di malvagio consigliere e, una volta partito per Milano, diffonde pettegolezzi sulla passione di don Rodrigo (Attilio certamente avrebbe già preso la tromba, 109-10). Addirittura l’uscita di scena del personaggio sarà accompagnata da un discorso, non più suo, ma caratterizzato da un'ironia blasfema che ricorda da vicino quella che gli era propria: nel capitolo XXXIII si dice infatti che, 
nella Milano appestata, don Rodrigo aveva fatto rider tanto la compagnia, con una specie d'elogio funebre del conte Attilio, portato via dalla peste, due giorni prima (8-10). Il tema della parola non si lega però solo ad Attilio e al conte zio (che dispiegherà la sua arte oratoria nel prossimo Capitolo), ma percorre l’intera unità narrativa: «Con la gara fra la sagace e calunniosa diplomazia del conte Attilio e la diplomazia goffa e vanitosa del conte zio, culmina il capitolo, che aveva avuto inizio con la retorica piena di sussiego del dispaccio contro Renzo e con le mormorazioni del paese contro don Rodrigo, e che si era svolto con un'assidua attenzione alla parola, a questo fondamento del rapporto fra gli uomini da essi così malamente impiegato» (Getto 1964).
--------------------------------

Espresso (1): messaggiero; dispaccio (2): lettera che tratta affari di Stato; inquisizione (4): indagine; predichi egregi domini capitanei (6-7): del suddetto egregio signor capitano; palma vel clam (7): apertamente o di nascosto; ignotum (7): sconosciuto; verum in territorio Leuci: quod si compertum fuerit sic esse (8-9): ma nel territorio di Lecco: e se questo risulterà vero; quanta maxima diligentia fieri potrei (10): con il maggior impegno possibile; videlizet (11): cioè; attesa (11): considerata; manichini (12): oggetti per imprigionare i polsi, descritti dal narratore in XV, 471-82; ritenga (13): trattenga; accedatis ad domum praedicti Laurentii Tramaliini; et, facta debita diligentia, quidquid ad rem repertum fuerit auferatis; et informationes de illius prava qualitate, vita, et complicibus sumatis (16-19): andate alla casa del suddetto Lorenzo Tramaglino; e, impiegata la dovuta attenzione, portate via tutto ciò che ha attinenza con il suo reato; e assumete informazioni sulla sua malvagia natura, sulla sua vita e sui suoi complici; diligenter referatis (20-21): rendete conto con precisione; cerziorato (21-22): assicurato; treno (24): seguito.

contorno (28-29): dintorni; macchina (45): macchinazione; induzione (47): procedimento che risale dal particolare al generale; disegni (54): progetti: in tutt'altra attitudine che (57): desiderando tutt'altro che; animo (61): coraggio; sospensione (63): attesa; positiva (67): effettiva; animando (68): incoraggiando; spuntar (68): portare a termine; sbrigarlo (70): liberarlo; accidente (71): disgrazia (la cattura che pende su Renzo); abietto (71): spregevole.
rubello (90): ribelle, malfattore (forma dell'italiano arcaico); fuor del caso (94): senza possibilità; contrappesare (95): bilanciare; aspettativa (110): attesa. 

ignobile (113-14): non degno di un nobile; valersi della congiuntura (119-20): sfruttare il favore delle circostanze; scabrosi (132): difficili; noiosa (132): fastidiosa; dare addietro (134-35): fare marcia indietro; partito (140): scelta.

Accomodate (160): sistemate; nuova (162): notizia; ne faceva parte all'ospiti (167): ne informava le ospiti; se l'è battuta (179): è scappata; avvista (184): accorta; seguire (189): capitare; mulinare (198): fare ipotesi, lambiccarsi; secondo l'ordinario (204): come al solito; spacciar (204): vendere. 

Balsamo (218): sollievo, consolazione; netta (226): pulita, non vergognosa; sulle difese (252): sulla difensiva, cauta. 
Impicciato (280): nei guai; risolvere (283): decidere; smania (285): ansia; guardato (286): custodito; ripugnanze (287): esitazioni. 

Starà molto a tornare (311): tarderà molto; trinciando (319): tagliando; per tutto (331): dappertutto; a un di presso (341): più o meno; quaresimale (348): ciclo di prediche per il periodo di quaresima (i quaranta giorni che precedono la Pasqua); a braccio 8348): improvvisando. 
Un uomo (359): un uomo in gamba; talento (360): saggezza; di vaglia (362-63): di valore; fessa (365): stridula; esibizione (369-70): offerta, proposta. 

Consulta (389): organo consultivo, privo di poteri di decisione; personaggi di toga e di spada (389-90): magistrati e militari; compagno (395): pari, uguale; restare a mezzo (396): interrompere a metà le frasi o i discorsi; tornava in pro (399): tornava a suo vantaggio; A segno che (399-400): al punto che ; concetto (402): opinione, idea; speziale (404): farmacista; credito (406): buona fama; degnazione (413): condiscendenza. 
A tempo (421): al momento giusto; riscaldato (428): eccitato; scansarli (436): evitarli; fa professione (443): va dichiarando; pelosa (446): torbida, interessata; bazzecole (461): inezie. 
iscansar (488): evitare; disegno (492): progetto. 
Briche (511): affari, preoccupazioni; stucco (516): stanco, infastidito. 
Concetto (550): considerazione; sommissione (552-53): sottomissione; si licenziò (563): si congedò.